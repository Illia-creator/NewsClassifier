Волонтерка з Чернівців використала свої навички ювеліра, щоб збирати безпілотники для військових
Близько двох місяців тому волонтерка Віолетта Олійник замість звичної закупівлі вже готових дронів для українських військових вирішила, що зможе навчитися їх складати самостійно. На зібрані донати почала купувати деталі та робити необхідні безпілотники своїми руками. Зізнається, що найважче було зібрати перший дрон, а вже далі робота пішла швидше і якісніше.

Із майстринею зустрівся, поспілкувався та подивився процес виготовлення FPV-дрона кореспондент Укрінформу.

ГОЛОВНІ ЗАМОВНИКИ – БАТЬКО І БРАТИ

Свою майстерню волонтерка облаштувала неподалік від помешкання, приходить сюди на кілька годин кожного дня. Каже, що не хотіла майструвати вдома через специфічні запахи від пайки. Невеличкою кімнатою у нежитловому приміщенні поділилися знайомі. Тут на маленькому столику із хорошим освітленням лежить необхідне приладдя і вже наполовину зібраний FPV-дрон-камікадзе.


До великої війни Віолетта займалася мистецтвом – організовувала різноманітні перформанси, виготовляла на замовлення оригінальні ювелірні прикраси. Проте повномасштабне російське вторгнення повністю змінило стиль її життя. Батько, старший і молодший брати Віолетти пішли добровольцями на війну у перші дні після нападу Росії. Через деякий час почали робити дівчині «замовлення» з передової.

- Деякий досвід волонтерської роботи у мене був, точніше, я бачила, як нею займалися мої родичі. Ще у 2014 році мій старший брат пішов на війну, був у Правому секторі. А батько і молодший брат тоді волонтерили. Я ще була студенткою, і тому мене майже не залучали до цієї роботи. А вже у 2022 році я зрозуміла, що волонтерством маю займатися сама. Адже батько і молодший брат також пішли воювати, – розповідає Віолетта Олійник.

На початку великої війни родичі з передової замовляли різноманітні речі – амуніцію, приціли, тепловізори тощо. Із пошуком і купівлею необхідного допомагала мати дівчини, яка проживає у Польщі. Пізніше потреба більше виникала у дронах і автомобілях. Гроші на речі для військових дівчина збирала у соцмережах, також допомагали й інші волонтери. Зокрема, колега Віолетти, канадський художник українського походження Тарас Полатайко з донькою почали активно збирати донати від заокеанських друзів. Також він організував арт-фандрейзер, куди художники з усього світу виставляють свої роботи, а гроші від продажу йдуть на допомогу українській армії.

- Два роки пройшли в активній волонтерській роботі для наших військових. Мої рідні воюють у трьох різних підрозділах, і ми кожному підрозділу намагаємося допомогти. А зараз я паралельно зі звичним волонтерством переключилася ще й на виготовлення дронів. Це насправді розслабляє. Коли цілими днями живеш лише у тих переписках із рідними з фронту, то сюди я можу прийти на кілька годин і трохи відволіктися за спокійною роботою. Це своєрідне хобі, яке перетворилося для мене на повноцінну роботу, – посміхаючись, каже дівчина.


ЗІБРАТИ ВДОМА ДРОН МОЖЕ КОЖЕН

Коли в українських військових зросла потреба саме у FPV-дронах, Віолетта вирішила спробувати навчитися самостійно їх збирати. Для цього молода майстриня пройшла два безкоштовних онлайн-курси зі складання безпілотників.

- Це загальнонаціональні курси. Один називається «Дрон у кожну хату» – це програма для збору дронів-бомберів та камікадзе. Інші курси називаються Victory Drones і вчать робити суто FPV-дрони-камікадзе. Я лише нещодавно його пройшла і здала теоретичний іспит. Через відеоконференції потрібно доєднатися до цієї спільноти, і тобі дають доступ до навчальних матеріалів. Також є можливість спілкуватися із викладачами, запитувати поради, – говорить Віолетта Олійник.


Зараз волонтерка може годинами розповідати про дрони: чим одна модель відрізняється від іншої, на яку відстань літають, яка маневреність того чи іншого виду дрона, на яких частотах літають тощо. До початку повномасштабної війни вона ніколи не мала справи із цією технікою. Так само дівчина не мала жодних навиків у збиранні з різних деталей цілісного об’єкту. Але всього навчилася на онлайн-курсах. Тому вважає, що збиранням дронів у домашніх умовах може займатися кожен охочий.

- Головне - мати бажання, гроші і час. Єдине з того, що я вміла до великої війни і мені знадобилося зараз, – це паяти дрібні деталі, бо ж я виготовляла ювелірні прикраси. Але зараз існує багато різних відео для того, щоб навчитися пайки. Решту знань для збирання дрона я отримала на цих курсах. Тому раджу усім, хто має бажання таким чином долучитися до нищення російських окупантів, пройти курс Victory Drones, – пропонує волонтерка.


Вона запевняє, що навіть у разі якоїсь некоректності при складанні дрона його можна відправити викладачам курсу, які його перевірять, виправлять недоліки та відправлять на передову.

Основні деталі до складаних дронів майстриня замовляє на AliExpress. Деякі запчастини можна купувати і в Україні. Правда, вони можуть коштувати дорожче, але отримати їх можна швидше. На курсах одразу дають списки необхідних деталей і конкретні посилання на онлайн-магазини, які їх продають.

На збирання свого першого бомбера вона витратила більш як тиждень. Пішла до фахівців, які «прошили» дрон і випробували його у приміщенні. Потім відправила своє творіння військовим, які залишилися дуже задоволеними результатом. Відео роботи по російських окупантах її першого дрона Віолетта переглядала не один раз.

- Після того, як у мене вийшло скласти перший дрон і його випробували військові, стало легше. По-перше, я сама набралася більше впевненості у своїх силах. По-друге, стало простіше збирати гроші на деталі до наступних дронів, бо вже був результат і я могла його показати людям. Адже спочатку важко зрозуміти, вийде у тебе чи ні, – зізнається дівчина.


Вона показує коробку, яку прислали їй по пошті нещодавно. Каже, що там зібрані усі деталі до ще одного безпілотника. З нею зв’язався один чоловік, який також спробував самостійно скласти дрон, закупив необхідні деталі, але в нього змінилися обставини і він не зміг довести справу до кінця. Тому Віолетта візьметься за цю роботу, щойно завершить складання уже запланованих дронів.

Перші зібрані Віолеттою 9 безпілотників уже нищать російських окупантів на передовій. Ще чотири бомбери майстриня зібрала нещодавно і відправила їх у 78 окремий десантно-штурмовий полк, де служить один з її братів. Далі за списком - замовлення підрозділу батька. Вона робить для них 6 дронів-камікадзе.

СКАРГ НА "БОЙОВУ ЮВЕЛІРКУ" НЕ ОТРИМУВАЛА

Собівартість одного дрона-камікадзе, за словами майстрині, становить до 16 тисяч гривень, деталі до бомбера коштують близько 19 тисяч гривень. Донати на деталі для безпілотників дівчині допомагають збирати колеги-митці, сама вона оголошує збори на своїй сторінці у соцмережах. Також паралельно проводить збори і на купівлю "Мавіків", коли виникає така потреба.


Волонтерка може робити іменні дрони. Якщо людина задонатила собівартість цілого безпілотника, Віолетта викарбовує її ім’я на корпусі. А під час «прошивки» на відео ставить водяним знаком те слово, яке придумав донатор.

- Один зі складених дронів мав назву «Канада», а на його увімкнення ми встановили мелодію канадського гімну, – пригадала майстриня.

Поки ми спілкуємося, волонтерка продовжує спаювати деталі FPV-дрона, який лежить у неї на столі. Напередодні вона зібрала раму до нього і полакувала плати, на це витратила до години часу.

- Сьогодні я закріпила мотори на ньому, встановила камеру, оцю центральну деталь, припаяла конденсатор, силові дроти, які будуть включатися в батарейку, і зараз паяю мотори. Тоді маю поставити верхню плату, до неї припаяти камеру і ще дві антени зв’язку. Після цього його можна лакувати, закручувати верхню кришку і забирати додому. Сьогодні я вже витратила десь півтори години часу на роботу і, якщо не поспішати, ще за дві години завершу складання, – вважає Віолетта Олійник.


За її підрахунками, якщо виділяти до восьми робочих годин часу, то можна спокійно складати по два таких дрони на день. Після цього складену техніку «прошивають» та випробовують.

На запитання, що легше робити – виготовляти ювелірні прикраси чи складати дрони, Віолетта відповіла із посмішкою:

- Збирати дрони. Ювелірна прикраса може мені чи замовнику сподобатись або не сподобатись. А пайка рівна, блискуча, міцна. Ніхто тобі не скаже: «У тебе така некрасива плата». Мої дрони подобаються всім моїм «клієнтам», скарг ще не отримувала.