Як уберегтися від новітніх схем шахрайства, розпізнавати обманні сайти та здійснювати онлайн-покупки безпечно
За останні місяці багато українців у Telegram чи WhatsApp отримали пропозиції щодо легких заробітків: необхідно лише ставити лайки до відео в ТікТок чи YouTube, оцінювати ресторани та готелі в Google Maps або вподобати пісні на Spotify. Зацікавився? Лови посилання на відео, музику, готелі чи ресторани, став уподобання, коментуй, надсилай скріншот із підтвердженням – й отримуй 100 гривень за три виконані завдання. Загалом пропонують заробіток від 800 до 3000 грн у день. Здавалося б, що це не робота, а мрія.

Проте «працювати» доведеться на шахраїв. Перші зароблені легкі гроші ви можете отримати на карту, але це лише приманка. Далі шахраї попросять вас перерахувати певну суму грошей їм. Згодом вони обіцяють повернути їх разом із «заробленими» вами грошима за виконані завдання.

Спочатку дійсно все так і відбувається. Далі схема повторюється, але ставки підвищуються – й у вас просять уже більшу суму. Ви її надсилаєте та… втрачаєте зв'язок із «роботодавцем». 

ЯК УБЕРЕГТИСЯ ПІД ПОДІБНОЇ СХЕМИ ШАХРАЙСТВА?

● Не реагуйте на пропозиції щодо подібної онлайн-роботи. Такі пропозиції можуть надходити через різні месенджери із закордонних номерів, що починаються на +1,+8, +6 тощо;

● не вкладайте (не надсилайте) власні гроші за роботу в інтернеті. У більшості випадків – це пропозиції від шахраїв;

● будьте уважними до легких заробітків;

● не сплачуйте жодних послуг, щоб оформитися на роботу в ту чи іншу організацію.


Є й інший варіант «легкого заробітку» в інтернеті від шахраїв, де взагалі не потрібно нічого робити, достатньо надіслати суму коштів – і чекати на її подвоєння.

Людина отримує пропозицію переказати певну суму грошей з можливістю отримати вдвічі більше. Наприклад, спочатку вас попросять надіслати 100 гривень, натомість шахраї вам перекажуть 200 гривень, однак наступна сума вашого внеску почне збільшуватися, водночас – подвоєних грошей ви так і не отримаєте. Здається, це – проста схема, в яку майже ніхто не повірить, але, на жаль, є люди, які все одно потрапляють до цієї пастки.


ШАХРАЙСЬКІ ІНТЕРНЕТ-МАГАЗИНИ

Шахраї створюють обманні сайти та сторінки інтернет-магазинів у соцмережах, наприклад, в Інстаграмі! Щоб отримати гроші від покупців, пропонують товар за низькими цінами, який потім не відправляють.

Пам’ятайте! Шахраї можуть створювати ілюзію роботи справжнього магазину:

● швидко відповідати на повідомлення; 

● допомагати підібрати розмір;

● консультувати щодо характеристик товару;

● обіцяти швидку доставку.


ЛАЙФХАКИ БЕЗПЕЧНИХ ОНЛАЙН-ПОКУПОК

● Користуйтеся віртуальною карткою для онлайн-покупок! Перераховуйте на неї тільки необхідну для покупки суму.

● Остерігайтеся онлайн-магазинів, які заманюють купити якісні речі за мінімальними цінами.

● Не вводьте реквізити платіжних карток на незнайомих та підозрілих вебсайтах.

● Перевірте безкоштовно сайт онлайн-магазину на ймовірне шахрайство на сервісі CheckMyLink.

ВАЖЛИВО! Схема шахрайства може бути абсолютно новою або добре прихованою. Тому, крім перевірки сайту на шахрайство, здійснюйте також власну перевірку.

Тримайте в секреті:

● тризначний номер на звороті картки;

● коди банків та мобільних операторів;

● паролі до інтернет-банкінгу.

Якщо ви стали жертвою шахрайства, заповніть форму зворотного зв’язку на сайті Кіберполіції.