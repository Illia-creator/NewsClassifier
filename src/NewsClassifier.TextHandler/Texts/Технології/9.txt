Сучасні симулятори hi-tech дають змогу проводити тренування максимально близько до умов реального бою
Зарядження зброї, наведення на ціль, постріл – проте супротивника вражає лазерний промінь, а про влучання у ціль повідомляє звуковий датчик та браслет на супернику, що бʼє коротким електричним імпульсом. Так відбувається тренування на тактичних симуляторах – реалістичному та інноваційному способі підготовки бійців до найскладніших сценаріїв на полі бою.

Чим стали тактичні симулятори gamechanger у галузі військової підготовки? Та яку роль у цьому грає український виробник тактичних тренажерів на основі лазерних технологій Skiftech?


ПЕРШИЙ УКРАЇНСЬКИЙ ВИРОБНИК

Український виробник тактичних симуляторів Skiftech зʼявився у найбільш відповідний для цього момент – у 2014 році, під час першого вторгнення Росії в Україну. Тоді до компанії звернулись військові з запитом створити лазертаг-обладнання для тренування бійців. Команда вже мала досвід у виробництві лазертаг-обладнання, його експорту на закордон та організації масштабних корпоративних подій та змагань з грою у лазертаг. Часом тактичні симулятори плутають з «лазертагом», хоча візуальний вигляд, функціонал та складові обладнання кардинально різні.

Через кілька років розробок, тісної комунікації з військовими з’являються перші прототипи обладнання тактичних симуляторів для тренування бійців від українського виробника. А з 2017 року компанія регулярно поставляє тренажери для ЗСУ, Нацгвардії, Державної Прикордонної Служби, ССО та інших державних військових організацій України. У світі такі технологічні рішення багато років пропонують компанії-гіганти, на кшталт Lockheed Martin, Cubic, Saab, у той час, як в Україні Skiftech стали першопрохідцями у цій галузі.

Персональний комплект бійця: світлові індикатори на жилеті,  які фіксують ураження
Персональний комплект бійця: світлові індикатори на жилеті, які фіксують ураження
ЯК ПРАЦЮЮТЬ ТАКТИЧНІ СИМУЛЯТОРИ

Флагманом серед тактичних симуляторів є персональний комплект бійця. Для тренування кожен боєць одягає чохол з датчиками ураження на свій шолом, має зброю (автомат, кулемет чи гвинтівку) зі встановленим лазерним випромінювачем, а також жилет з датчиками ураження та стрес-белт, що в компанії назвали «Джміль». Остання складова не просто так має подібний неймінг. Коли в бійця «влучає» лазерний постріл, окрім як звуку з датчика ураження та сенсорів, що починають миготіти, він отримує невеликий заряд імпульсу в руку від стрес-белту. Іншими словами, при ураженні «Джміль» бʼє струмом. Імпульс є безпечним та нетривалим (не більше 1 секунди), але важливий для психоемоційного ефекту – боєць має розуміти, що це, по-перше, не гра, а по-друге, в умовах реальних бойових дій ураження було б не інфрачервоним променем.

Стрес-белт та граната Ф-1
Стрес-белт та граната Ф-1
Персональна зброя – далеко не єдиний серед тренажерів тактичного симулятора. За роки діяльності Skiftech розробив цілу екосистему військового обладнання, що взаємодіє між собою та може об’єднуватися в єдиний комплекс навчання для різних видів військ для одночасного тренування. Це імітатори вибухових пристроїв, бронемашин (танків, БТР, БМП тощо), артилерії, мінометів, ПТРК, ПЗРК та інших видів військової техніки.

Розглянемо, до прикладу, як працює лазерний імітатор гранати. Під час тренування, боєць висмикує чеку, після чого метає імітатор гранати. Граната «вибухає» та деактивує усіх в радіусі ураження лазером. Жилети, датчики на касках бійців та стрес-белт сповіщають бійця про ураження.

Компанія також розробляє софт для управління всіма симуляторами. Спеціальна програма дозволяє відстежувати переміщення бійців, військової техніки та розташування імітаторів вибухових пристроїв на полігоні. Програма дозволяє встановлювати кількість патронів, магазинів, скорострільність зброї, умовну летальність пошкоджень та інші параметри.

Ще одна корисна функція тактичних симуляторів – вони надають інформацію для аналізу після тренування. Військовий інструктор може промоніторити дії, переміщення, кількість зроблених пострілів, влучань та умовних поранень. Усе це дає змогу проаналізувати ефективність навчання як кожного бійця окремо, так і підрозділу в цілому. Ці hi-tech рішення дозволяють проводити тренування максимально близько до умов реального бою.

ОДИН У ПОЛІ НЕ ВОЇН

Довгий час військова підготовка в Україні була односторонньою. Що це означає? Умовним супротивником бійців були нерухомі мішені, що не становили загрози у відповідь. Навчання на тактичних симуляторах дає можливість двостороннього тренування – коли проти вас на полі бою справжній військовий, який стріляє, рухається, ховається тощо. З симуляторами можна проводити ефективну командну підготовку: прокачувати навички тактичної маневровості, бойових комунікацій, співпраці один з одним у стресових ситуаціях, правильного штурмування та захисту території чи обʼєкту.

Масове тренування з тактичними симуляторами  за участі піхоти та бронетехніки
Масове тренування з тактичними симуляторами за участі піхоти та бронетехніки
Ще не маловажливий факт: на тактичних тренажерах Skiftech можна проводити тренування цілорічно, за будь-яких погодних умов та температур. Це максимально наближує до реальних умов ведення бою, бо тренування відбуваються не в приміщенні, на кшталт павільйону чи закритої арени.

Найкраще, зазначають у компанії, отримувати фото та відео з тренувань військових у тактичних симуляторах і чути: «Ну, це зовсім інші відчуття!». Коли вас кілька раз «убивають» на полі бою лазером, ви міняєте тактику і розумієте, яких помилок слід уникати, або як вести вогневий контакт цільово.

Фото з тренування 60 Інгулецької бригади з тактичними симуляторами
Фото з тренування 60 Інгулецької бригади з тактичними симуляторами
За орієнтовними прогнозами компанії, за останні девʼять років роботи Skiftech, навчання на їх тактичних симуляторах пройшли кілька десятків тисяч українських військових. Зібрати точні дані важко, а за останні півтора року майже неможливо – обладнання подорожує по країні: військові інструктори регулярно «позичають» його для тренування новобранців, тренажери передають з однієї бригади в іншу.