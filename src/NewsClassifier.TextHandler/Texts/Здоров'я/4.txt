Медичний канабіс стане легальним в Україні через 6 місяців після підписання Президентом закону прийнятого Радою, але поки що – це заблоковано
Парламент України ухвалив у другому читанні закон про легалізацію медичного канабісу. Ще 21 грудня 2023 року парламентарії 248-ми голосами прийняли закон України «Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни».

Президент України Володимир Зеленський публічно підтримав легалізацію медичного канабісу ще задовго до цього дня – під час свого виступу у Верховній Раді 28 червня 2023 року. «Зокрема, ми повинні нарешті чесно легалізувати для всіх, хто цього потребує, ліки на основі канабісу», – сказав він тоді.

Активну багаторічну боротьбу за прийняття цього закону вели громадські організації, які безпосередньо відстоюють права тих, для кого розроблявся закон: пацієнтів, які мають онкологічні хвороби, хворобу Альцгеймера, глаукому, епілепсію, посттравматичний синдром та інші тяжкі захворювання.

Ольга Стефанішина
Ольга Стефанишина. Фото: Ольга Стефанишина / Фейсбук
Здавалося, Закон буде швидко підписаний Президентом і пацієнти невдовзі отримають необхідне, але фракція «Батьківщина» заблокувала його підписання, зареєструвавши відповідний проєкт постанови. Розблокувати важливий для мільйонів людей закон тепер можна тільки шляхом відхилення проєкту цієї постанови. Одна з авторів закону, член Комітету з питань здоров'я нації, медичної допомоги та медичного страхування Ольга Стефанишина назвала такі дії колег-депутатів політичною маніпуляцією та написала у своєму Фейсбуку: «Друзі, без паніки. Це стандартний і очікуваний крок – агонія ЮВТ. У січні подолаємо і її. Тоді чекатимемо на підпис Президента і вперед – назад дороги нема:)» 

Інна Іваненко
Інна Іваненко, виконавча директорка благодійного фонду «Пацієнти України». Фото: patients.org.ua
Як розповіла Укрінформу виконавча директорка благодійного фонду «Пацієнти України» (який об’єднує 49 пацієнтських організацій) Інна Іваненко, її фонд вже 6 років бореться за ухвалення закону про медичний канабіс і всі ці роки близько 2 млн пацієнтів, які мають тяжкі хронічні хвороби (онкологічні захворювання, епілепсію, хвороби Паркінсона або Альцгеймера, а також інші рідкісні хвороби), мають цілком законний доступ до важких опіатів. А от до медичного канабісу, який навіть на свідомість людини не впливає – ні. Важкохворим дітям з епілепсією та ДЦП, які страждають від спастичності м’язів, абсолютно легально прописують, по суті, важкі наркотики, а ліки на основі медичного канабісу, який не викликає ані залежності, ані будь-яких наслідків для здоров’я дітей – не призначають. Тому що донедавна медичний канабіс був заборонений у нашій країні.

Вона сподівається, що невдовзі Президент підпише закон і через пів року після цього будуть ухвалені підзаконні акти, які запустять весь процес, щоб в Україну відразу почали заходити препарати в готових формах. Для вирощування у нас медичного канабісу (що теж передбачає прийнятий закон) потрібно більше часу, зокрема, дочекатися прийняття всіх необхідних нормативно-правових актів Кабінету міністрів та профільного міністерства, які будуть регулювати деталі цього процесу.

«Ми будемо не просто чекати, коли Президент України підпише закон і він почне діяти, а як громадськість контролюватимемо цей процес, щоб він не затягнувся та робота насправді велась. Тому що, як показує наш досвід, ухвалити закон – це ще половина роботи, треба щоб він запрацював, дуже важливо не розслабитися і стимулювати чиновників, щоб вони розробляли необхідні нормативи. Основна робота почнеться, коли закон буде підписано, але вже зараз ми почнемо проговорювати якісь питання з профільним міністерством про нормативно-правові акти, які вони збираються готувати», – наголосила виконавча директорка БФ «Пацієнти України»  Інна Іваненко.

Михаил Радуцкий
Михаил Радуцкий, голова профільного комітету Верховної Ради
Голова профільного комітету Верховної Ради Михайло Радуцький назвав закон дуже прогресивним, оскільки Україна приєдналась до родини сучасних європейських країн. При цьому він говорить, що український закон жорсткіший у плані контролю, ніж в європейських країнах. Зокрема, кожен кущ конопель, а потім суцвіття, з якого вироблятиметься медичний канабіс, буде мати GPS-трекер, вирощуватиметься тільки на закритому ґрунті при обов'язковому відеоспостереженні, в тому числі в машинах, які перевозитимуть сировину. Для охорони таких приміщень і транспортування має бути задіяна національна поліція. 

Вікторія Романюк
Вікторія Романюк, співзасновниця громадської організації «Афіна. Жінки проти раку»
Вікторія Романюк, співзасновниця громадської організації «Афіна. Жінки проти раку» в коментарі Укрінформу наголосила, що онкопацієнти дуже довго очікували на прийняття закону про легалізацію медичного канабісу. Адже він може допомогти таким пацієнтам при нудоті, безсонні, хронічному болю, тривожних станах, адже звістка про онкологічний діагноз є неабияким стресом для людини, та й лікування є нелегким, а до цього додається ще й страх та тривожність через ракетні удари по містах і селах нашої країни, нальоти шахедів, втрати, які всі ми переживаємо зараз.

«Канабіс – це ще один препарат в арсеналі лікаря, який разом з іншими лікарськими засобами може допомогти поліпшити якість життя онкопацієнтам.

Існує дуже багато симптомів, які не можна усунути за допомогою тих препаратів, що є в доступі. І, на жаль, часом пацієнтам доводилось вдаватись до таких способів, які не є законними. Вони були «злочинцями» у нашій державі, коли використовували канабіс. Я не приховую, таке було... Тому що, коли людині болить або коли вона не може спати декілька діб, то буде пробувати все, що завгодно, аби тільки прийти до нормального стану, поліпшити якість свого життя. А медичний канабіс допомагає при нудоті, для сну, навіть коли не допомагають інші препарати, знімає деякі види болю або допомагає в комплексі з іншими опіатними анальгетиками усунути біль», – наголосила пані Романюк. 

Зараз в Україні, згідно з даними реєстру, налічується більш як один мільйон онкопацієнтів. Частина з них через війну виїхала за кордон, дехто боїться повертатися, тому що у нас немає всіх доступних способів знеболення. На думку пані Романюк, прийняття закону буде стимулом до їх повернення, бо пацієнти розумітимуть – вони захищені і матимуть доступ до медичного канабісу вдома. 

«Ми чекаємо, коли Президент підпише закон. Потім уряд має розробити певні нормативні документи і МОЗ – підготувати протоколи. Думаю, це будуть переклади протоколів, які існують в європейських країнах або в Америці. Представники нашої організації входять до міждисциплінарних

робочих груп зі створення протоколів з лікування раку, тож ми готові долучатися і до роботи над цими інструкціями. Знаю, що це не буває швидко, але ми готові чекати, бо чекали вже дуже довго», – сказала співзасновниця громадської організації «Афіна. Жінки проти раку» Вікторія Романюк.

Укрінформ спільно з експертами БФ «Пацієнти України» зібрав важливу інформацію щодо закону про легалізацію медичного канабісу:

Чому медичний канабіс потрібно було легалізувати?

Фото:
Фото: vinnitsaok.com.ua
Ще до повномасштабного вторгнення ліків на основі медичного канабісу потребували понад 2 млн важкохворих українців. Зараз ця цифра щодня зростає, зокрема, за рахунок військових та цивільних, які постраждали внаслідок війни. За попередніми розрахунками ліків на основі медичного канабісу потребуватиме близько 6 млн українців.
Медичний канабіс у результаті ретельної селекції не містить речовин, властивих для так званого рекреаційного канабісу: це ліки, які полегшують біль, знімають тривожність, розслабляють спастичні м’язи тощо. Після вживання медичного канабісу людина не відчуває наркотичного сп’яніння, тому їх без проблем призначають також дітям, наприклад, хворим на епілепсію.
Медичний канабіс не викликає фізичну залежність. Після того, як людина перестане вживати ліки на основі медичного канабісу, зле їй від цього не стане.
Використання медичного канабісу – це нормальна світова практика для десятків країн, в тому числі держав ЄС, Канади, Великої Британії та Сполучених Штатів. Загалом медканабіс легалізований у 56 країнах світу та навіть… Росії. Водночас медичний канабіс не легалізований у Китаї, Білорусі, Саудівській Аравії, Ірані, Казахстані, Алжирі, Чаді, Камеруні та Україні. А найкращий доступ до цих ліків, як стверджують експерти, мають пацієнти в Ізраїлі та Німеччині.
Те, що найбільше турбувало громадськість, – зміни до Переліку наркотичних речовин. Законом передбачено, що Кабмін має внести зміни до Переліку наркотичних засобів, психотропних речовин і прекурсорів (постанова №770) і перенести канабіс, смоли, екстракти, настоянки канабісу та ТГК із таблиці І (заборонених до обігу препаратів) до таблиці ІІ (дозволених до обігу під жорстким контролем).
Передбачено контроль за виробництвом ліків на всіх етапах – від насіння – до препарату в руках пацієнта. Наприклад, вирощувати медичний канабіс зможуть лише юридичні особи, які мають ліцензію, під цілодобовим відеонаглядом. Кожен кущ матиме кодування, тож можна буде відслідкувати рух сировини.
Що передбачає закон про медичний канабіс?

Фото
Фото: Depositphotos
Дозволить тяжкохворим пацієнтам, ветеранам, людям з ПТСР за призначенням лікаря, за електронним рецептом приймати препарати на основі медичного канабісу.
Лікарям – виписувати електронні рецепти на ліки на основі медканабісу.
Науковцям – досліджувати канабіс та його похідні, розвивати інновації у сфері.
Бізнесу – вирощувати коноплі та виробляти з них ліки за чітко регламентованим ліцензуванням.
Чого НЕ передбачає закон про медичний канабіс?

Рекреаційне вживання та продаж рекреаційного канабісу.
Самостійне вирощування та безконтрольний обіг канабісу в країні.
Зняття кримінальної відповідальності за обіг та зберігання рекреаційного канабісу.
Як пацієнт отримуватиме ліки?

Пацієнти отримуватимуть ліки виключно за електронним рецептом від лікаря відповідно до показань. Перелік захворювань та показань до застосування медичного канабісу буде розроблено МОЗ після ухвалення закону.
Пацієнти можуть мати при собі ліки з конопель, перевозити їх та зберігати у кількості, визначеній одним рецептом.
Подібні системи працюють у провідних країнах Європи. Зокрема в Польщі та Німеччині пацієнти отримують лікування за таким самим механізмом – звертаються до лікаря, лікар відповідно до медичних показань виписує електронний або паперовий рецепт на медичний канабіс. Після цього пацієнти можуть купити лікарський засіб у ліцензованій аптеці.
Чи не ускладнить вимога тільки електронних рецептів доступ до отримання препаратів медичного канабісу? 

Ні, зараз у програмі «Доступні ліки» за електронним рецептом виписується, наприклад, морфін. Нещодавно, коли була проблема зі зв’язком «Київстар», Національна служба здоров'я зреагувала досить швидко, дозволила інші способи виписування рецепта. Зараз, коли закон вже прийнято, якщо будуть виникати якісь проблеми, їх буде значно легше регулювати. 
Чи буде доступною вартість цих ліків?

Про це ще складно говорити, але ті два препарати, які були раніше дозволені за постановою Кабінету Міністрів України (від 7 квітня 2021 р. № 324) були досить дорогі – близько 900$ і 2000$, що для наших людей було недоступно. Тому в експертів зараз велика надія саме на імпорт сировини, щоб ліки можна було виготовляти в Україні і це їх набагато здешевить. Плюс, коли закон запрацює, можливо, в Україну зайдуть якісь інші готові форми препаратів – ринок відреагує і ліки подешевіють.
Не виключено, що частково потреба у препаратах медичного канабісу буде забезпечуватися державою, як наразі відбувається з морфіном, який отримується пацієнтами безоплатно. 
Що змінилось між першим і другим читанням:

Зокрема, до 1-го читання були побоювання, що Україна отримає доступ до цих ліків тільки через 5-7 років, тому що перша версія законопроєкту забороняла взагалі імпорт сировини в Україну. Між 1-м і 2-м читанням внесли правки і дозволили імпорт сировини, тобто одразу після нормативно-правового врегулювання, паралельно із ввезенням готових ліків, можна буде отримувати сировину і тут з екстракту виготовляти власні медикаменти.
До другого читання більш чітко були прописані правила контролю обігу рослин, із яких виготовляється медичний канабіс, і самого медичного канабісу. Право на визначення в рідині тетрагідроканабінолу (ТГК) залишено лише за державними лабораторіями Науково-дослідного експертно-криміналістичного центру, що підпорядковані МВС. Також знята відповідальність із людей, які за електронним рецептом отримали ліки на основі канабісу. Крім того, Мінагрополітики зобов’язане вести електронний реєстр за всіма виробниками, які отримають дозвіл на вирощування рослин із вмістом ТГК більш як 0,3%. Чітко визначено терміни, за які уряд має розробити всі підзаконні акти, а Міністерство охорони здоров’я – створити протоколи.
До законопроєкту було подано понад 800 правок, 200 з яких профільним комітетом були враховані.