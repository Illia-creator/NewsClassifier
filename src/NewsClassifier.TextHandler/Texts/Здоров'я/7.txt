Туберкульоз є  виліковним захворюванням. Вчасно розпочате лікування, щоденний прийом ліків та дисципліна у дотриманні рекомендацій лікаря є секретом одужання.
Люди з ослабленою імунною системою через хронічні захворювання або прийом певних ліків, або ж через шкідливі звички, а також маленькі діти, в яких імунна система тільки формується, особливо чутливі до захворювання. 

Про те, як не захворіти на туберкульоз, як підтримати імунітет та що робити при підозрі на туберкульоз - в інтерв'ю з національною експерткою з питань фтизіатрії, епідеміології та організації охорони здоров'я Ольгою Сакальською. 

Фото: convictus.org.ua
Фото: convictus.org.ua
Чи можна захворіти, якщо спілкувався з хворим на вулиці? 

Однозначно, ні. Навіть незважаючи на те, що туберкульоз має повітряний шлях передачі і людина заражається при вдиханні аерозолю під час кашлю, чхання чи гучному сміхові людини, яка хворіє на туберкульоз, відсоток ризику заразитися при спілкуванні на вулиці зводиться до нуля. Тим паче, для зараження необхідний тривалий контакт з хворою на туберкульоз людиною і за умови, якщо контакт відбувається в приміщенні, яке не провітрюється. 

Якщо людина боїться зізнатись, що вона хвора на туберкульоз через ставлення у суспільстві, як їй бути? 

Людина сама має усвідомити те, що вона хвора на туберкульоз, сприйняти це для себе й пережити цю ситуацію, зрозуміти, що туберкульоз — це звичайне захворювання, яке треба лікувати. Туберкульоз — не тавро і не вирок. Підтримку необхідно шукати саме в сімейного лікаря, який проводить амбулаторне лікування людини, яка хворіє на туберкульоз. Саме сімейний лікар донесе до загалу інформацію, що туберкульоз виліковний, а людина, яка проходить лікування, є безпечною для оточуючих. Не бійтеся розказати про свій діагноз близьким та друзям, адже ви завжди знайдете серед них підтримку та розуміння. Опору ви також зможете знайти і серед людей, які вже вилікувались від туберкульозу. 

Як можна впливати на негативну думку суспільства про туберкульоз? 

Негативна думка суспільства про туберкульоз формується, насамперед, через незнання шляхів передачі туберкульозу та його лікування. Необхідно використовувати всі необхідні ресурси для правильного інформування населення про проблеми туберкульозу і шляхи його подолання. Необхідно доносити думку медичних працівників, оскільки вони працюють з людьми, які хворіють на туберкульоз і бачать їхні успіхи у лікуванні. Необхідно донести до населення інформацію, що туберкульоз — виліковний. Людина, яка дотримується схем лікування вже через 2 тижні лікування є безпечною для оточуючих. 

Яка частина звичного життя залишається при лікуванні туберкульозу, а що змінюється на тривалий період? 

Треба наголосити, що людина, яка хворіє на туберкульоз, має лікуватися, дотримуватися режиму лікування і рекомендацій лікаря. Через 2 тижні ефективного лікування людина з туберкульозом стає безпечною для оточуючих і може повернутися до своїх звичних справ, якщо стан здоров'я у неї задовільний. Вона може повернутися до навчання, до роботи у будь-який колектив. Щодо фізичного навантаження, заняття спортом або  косметичних процедур необхідна консультація і порада лікаря. 


Як часто хворіє медперсонал, який лікує людей з туберкульозом? 

Медичний персонал, який лікує людей з туберкульозом, перебуває в групі ризику, оскільки часто й тривалий час спілкується з людьми, які хворіють на туберкульоз. Але дотримання правил інфекційного контролю дає змогу попередити захворювання. Насамперед, це використання респіратора  медичним працівником та маски пацієнтом. Також приміщення, у якому проходить спілкування з пацієнтом має добре провітрюватись. Крім того, медичні працівники як група ризику захворювання на туберкульоз мають проходити щорічні медичні огляди, за результатами яких медичному працівнику може бути призначене профілактичне лікування туберкульозу. 

Які найпоширеніші міфи про туберкульоз? 

Про туберкульоз існує досить багато міфів. Варто наголосити, що це через незнання шляхів передачі цього захворювання та ефективності його лікування. Найперший міф, мабуть, що туберкульоз — невиліковний. Ні, це не так. Станом на сьогодні існують ефективні інноваційні схеми лікування туберкульозу, до складу яких входять найновіші, ефективні протитуберкульозні препарати. І сьогодні лікування туберкульозу значно скоротилося — від 6-20 місяців до 4-6 місяців залежно від форми туберкульозу. Наступний міф полягає в тому, що заразитися туберкульозом нібито легко. Ні, це не так. Якщо у вас виникають думки, що ви могли заразитися туберкульозом, вам необхідно звернутися до сімейного лікаря, який проведе обстеження та надасть відповідні рекомендації. Наступний міф — лікування туберкульозу відбувається лише стаціонарно. Насправді лікування туберкульозу може розпочатися амбулаторно з першого дня захворювання, коли у людини є умови для ізоляції на період виділення збудника в навколишнє середовище. Також після госпіталізації через 2 тижні ефективного лікування людина, яка хворіє на туберкульоз, може повернутися до звичного життя і лікуватися амбулаторно у свого сімейного лікаря. Ще один з міфів про те, що туберкульозом можна заразитися через предмети побуту. Наприклад, посуд, книги та інші. Ні, це не так. Шлях передачі туберкульозу – повітряний і заразитися можна при вдиханні аерозолю, в якому знаходиться велика кількість збудника туберкульозу, який утворюється при кашлі, чханні чи гучному сміхові людини, яка хворіє на туберкульоз і яка не лікується.

Як підтримувати імунітет, щоб не захворіти на туберкульоз? 

Необхідно вести здоровий спосіб життя. Насамперед, це відмова від шкідливих звичок, які згубно впливають на імунну систему. Наступне — це здорове харчування, збалансоване харчування, в раціоні має бути достатня кількість білків, які є будівельним матеріалом для імунної системи, а також вітамінів та мікроелементів. Однак заняття фізкультурою та спортом також додадуть позитивного результату до зміцнення імунної системи. 

Окремо треба наголосити на негативному впливі стресу на імунну систему, який ми щодня відчуваємо сьогодні в умовах війни. І ризик захворіти туберкульозом в цій ситуації в нас значно збільшується. І шлях до ментального здоров'я знову має пролягати через поради сімейного лікаря.