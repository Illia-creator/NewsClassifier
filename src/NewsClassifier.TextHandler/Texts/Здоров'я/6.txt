Вірус у Піднебесній поклав на лікарняні ліжка десятки тисяч жителів Пекіна
Відсутність достатньої інформації про спалах захворювання від китайської влади спричинила підозри про нову загрозу епідемії. Через це на початку минулого тижня влада Тайваню порадила людям похилого віку, дуже молодим і тим, хто має проблеми з імунітетом, уникати поїздок на материк, а ближче до кінця минулого тижня група сенаторів-республіканців на чолі з Марко Рубіо закликали Президента Джо Байдена взагалі заборонити авіасполучення з Китаєм.

ПОЧАТОК «НЕДІАГНОСТОВАНОЇ ПНЕВМОНІЇ»

Історія з ознаками нової епідемії почалась наприкінці листопада з публікації авторитетної програми моніторингу захворювань ProMed (скорочено від Program for Monitoring Emerging Diseases), що відстежує спалахи захворювань людей та тварин по всьому світу. Отож 22-го листопада ProMed повідомила про осередки «недіагностованої пневмонії» у дітей на Півночі Китаю.

Слід зауважити, що саме попередження ProMed у грудні 2019 року привернуло увагу до нового вірусу в Китаї, який пізніше став відомий як SARS-CoV-2, що спричиняє COVID-19. А раніше, на початку 2003-го, також ProMed відіграв вирішальну роль у виявленні, знову ж таки в Піднебесній, спалаху атипової пневмонії з високими 11% летальних випадків через вірус SARS-CoV-1.

Про велику кількість випадків невідомої пневмонії в дитячих лікарнях Пекіна, Ляоніна та інших міст північного Китаю першими розповіли і тайванське видання «FTV News» та гонконгське SCMP (South China Morning Post), опублікувавши відповідні фото. Медіа материкового Китаю традиційно не поспішали «сіяти паніку» серед читачів, у той час як популярні місцеві соцмережі «Вічат» і «Вейбо» публікували фото й відео переповнених лікарень, довжелезних черг дорослих із маленькими пацієнтами на руках і панічних підозр, що влада знову приховує щось дуже лихе.

Фото: Getty Images
Фото: Getty Images
У коментарях китайці найчастіше писали: «Дуже багато дітей госпіталізовано. Вони не кашляють і не мають симптомів. У них просто висока температура і лихоманка… Пацієнтам доводиться чекати в черзі по 2 години, хоча лікарі у відділеннях невідкладної допомоги працюють цілодобово…». Також розповідали про те, що школи почали забороняти дітям із будь-якими ознаками застуди відвідувати заняття, а все, що відбувається, навіть називали «державною таємницею».

На цьому тлі до Пекіна 22 листопада звернулася Всесвітня організація охорони здоров’я (ВООЗ) з проханням надати додаткову епідеміологічну та клінічну інформацію про потенційно тривожний сплеск респіраторних захворювань і пневмонії у дітей на Півночі Китаю. Після запиту ВООЗ ця тема, власне, й набула широкого публічного розголосу по світу.

Китайська влада відповіла вже наступного дня та поінформувала організацію, що в поточному спалаху зареєстровані симптоми є загальними для кількох респіраторних захворювань і їхні прояви зумовлені відомими патогенами, з якими люди вже давно мають справу. Нових збудників пневмонії не виявлено, тому підстав для занепокоєння немає, це просто відносно великий сезонний сплеск.

ВООЗ прийняла цю відповідь і наголосила, що уважно стежить за ситуацією та перебуває у тісному контакті з владою Китаю.

ВІРУСИ Й НЕТИПОВІ ОЗНАКИ

Висновки китайських лікарів та епідеміологів про «звичайність» нинішнього спалаху респіраторних захворювань базуються на твердженні, що їхньою основною причиною є грип, а хворіють не лише діти, а й дорослі. Водночас діти до 4 років, крім грипу, хворіють назальним вірусом, від 5 до 14 років – мікоплазмовою пневмонією та аденовірусом, дорослі люди – риновірусом та коронавірусом, а пацієнти віком від 60 років – метапневмовірусом, теж респіраторним захворюванням. Інакше кажучи, всі відомі випадки в Китаї діагностовані й нових чи незвичайних патогенів виявлено не було.

Фото: Longhua Liao/Getty Images
Фото: Longhua Liao/Getty Images
Китайські фахівці переконували, що постійно відслідковують ситуацію і ще в травні зафіксували початок зростання амбулаторного та госпіталізаційного лікування дітей від мікоплазмової пневмонії, поширеного респіраторного патогена, який часто спричинює дитячу пневмонію. До цього в жовтні додався різкий сплеск дитячих захворювань, спричинених іншими збудниками, такими як респіраторно-синцитіальний вірус (РСВ), аденовірус та вірус грипу.

Проте перелічені вірусні інфекції давно відомі й добре піддаються лікуванню протимікробними й іншими препаратами. То в чому ж нетиповість цього разу?

Першою ознакою є швидкість поширення і масштаб. Сплеск припав на останні дні листопада, коли в Китаї у середньому реєстрували близько 7 тисяч нових хворих щодоби. Тоді у Пекінському міському управлінні охорони здоров’я повідомляли, що в столиці з населенням (зареєстрованим і незареєстрованим) понад 25 мільйонів лише за один тиждень із 20 до 26 листопада було відмічено майже 72 500 випадків, тобто більше 10 тисяч щодня.

Така ж ситуація була в інших великих містах північного Китаю. Наприклад, дитяча лікарня сусіднього з Пекіном муніципалітету Тяньцзінь (населення близько 15 мільйонів), як повідомляло одне з місцевих видань, працювала цілодобово, обслуговуючи щодня рекордні 13 тисяч пацієнтів у амбулаторних відділеннях та відділеннях невідкладної допомоги.

Головною причиною незвично великої кількості випадків респіраторних захворювань китайські експерти в галузі охорони здоров’я вважають накладення на фактор сезонності наслідків трирічних жорстких карантинів через COVID-19. Китай лише в грудні минулого року почав поступово скасовувати антиковідні обмеження, через які діти змушені були фактично увесь час проводити вдома в колі рідні й були позбавлені можливості природно зміцнювати свій імунітет.

Ще одну ознаку нетиповості лікарі встановили уже в ході лікування пацієнтів, коли виявили стійкість бактерій до макролідів – групи антибіотиків, які зазвичай ефективно лікують респіраторні захворювання, зумовлені мікобактеріальними інфекціями, збудниками мікоплазмової пневмонії. Зазвичай бактеріальні інфекції супроводжуються легкими респіраторними симптомами, проте цього разу китайські експерти та офіційні особи заявили, що спалах виявився особливо серйозним.

Фахівці материкового Китаю вже тривалий час попереджають про мікоплазмову пневмонію, стійку до макролідів. Ще в 2013 році вчені з Китайського центру контролю та профілактики захворювань зазначали, що, ймовірно, через часте вживання ліків на основі антибіотиків рівень резистентності (стійкості до антибіотика) серед пацієнтів у Пекіні був вищим, ніж у решті країни, а це суттєво підвищує ризики важкого перебігу хвороби як у дорослих, так і в їх дітей.

ВООЗ: ЗАГРОЗИ ЕПІДЕМІЇ НЕМАЄ

Проте окремі нетипові ознаки цьогорічного сезону респіраторних захворювань не змінюють висновку вірусологів про відсутність так званої загадкової пневмонії, що може спровокувати нову епідемію.


«Цієї зими не було виявлено нових інфекційних захворювань, спричинених новими вірусами чи бактеріями, а всі гострі респіраторні захворювання, про які тепер повідомляють у країні, зумовлені відомими збудниками», – заявив на пресконференції 2 грудня речник Національної комісії з охорони здоров’я КНР Мі Фен.

Керівник Китайського центру грипу Ван Даянь тоді ж зазначила, що віруси грипу схильні до мутацій, і це може створювати певні проблеми для його профілактики й лікування.

«Результати засвідчили, що противірусні препарати, які тепер використовують для лікування, ефективні проти нинішніх вірусів грипу», – сказала Ван. За її словами, китайські науковці тісно співпрацюють із лабораторіями й колегами з різних країн, аби знайти способи протидії зменшенню чутливості вірусів грипу до противірусних засобів.

Ван розповіла, що домінувальними підтипами вірусу грипу в Китаї цієї зими є грип A (H3N2) і грип B, які не змінилися порівняно з минулим роком, і вони також відповідають домінувальним штамам, що циркулюють у більшості країн світу, та порадила вакцинуватись, аби запобігти важким випадкам.

«Вакцинація може ефективно знизити ризик інфікування, захворювання та важких ускладнень», – наголосила вірусолог.

Подібні висновки й поради дає і ВООЗ. Представниця організації Маргарет Харріс заявила, що вони вважають сплеск мікоплазмової пневмонії серед дітей у Китаї нормальним явищем для зимового періоду і не бачать загрози нової пандемії.

Вивчивши інформацію, яку надав Китай, ВООЗ не пропонує запровадження жорстких карантинних заходів і рекомендує жителям Китаю вакцинуватись проти грипу, COVID-19 та інших респіраторних патогенів, бути на відстані від хворих людей, залишатися вдома під час хвороби, носити маски та регулярно мити руки. Пройти противірусну вакцинацію, уникати скупчення людей, носити маску та мити руки ВООЗ радить і тим, хто планує подорож до Піднебесної.

Чи виправдане таке оцінювання ВООЗ подій у Китаї? Напевно так, оскільки, крім авторитету міжнародної організації, висновкам якої апріорі потрібно довіряти, цього року перевищення епідеміологічного порогу респіраторних захворювань виявлені і в інших країнах, та й у деяких регіонах України.

Наприклад, данський Statens Serum Institute, який моніторить інфекційні захворювання, 29 листопада повідомив, що зараження мікоплазмовою пневмонією в країні досягло епідемічного рівня, зазначивши, що зростання захворюваності почалося ще у серпні, а наприкінці листопада відбувся різкий стрибок. Також спалах мікоплазмової пневмонії зафіксовано у Франції, де більшість хворих – діти.

Схоже, цього року дійсно йдеться про незвично різкий сплеск респіраторних інфекцій у всьому світі, спричинений збігом кількох факторів, і підстав остерігатися нової епідемії немає. У кожному разі, потрібно самим бути уважними, піклуватись про власний імунітет, виконувати поради лікарів і своєчасно робити необхідну профілактику.