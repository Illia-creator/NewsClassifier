Світлана Ройз поділилася з Укрінформом практиками та порадами, які саме зараз можуть допомогти малечі
Для того щоб діти якомога безпечніше для психіки пройшли випробовування жорсткою реальністю сьогодення – повітряні тривоги, загрози ракетних атак, регулярне перебування в укриттях та загальний стрес від війни всього суспільства – дитяча психологиня Світлана Ройз зібрала практики, ігри та поради, які допоможуть їм впоратися з ситуацією. Звісно, за допомогою дорослих, близькість і піклування яких зараз ще більш важлива для малюків.  

«Ми всі зараз шукаємо якісь якірці – те, що допоможе укорінитись у житті, дасть сили, зарадить як впоратись із втомою та іноді зневірою. Можливо, такі якірці – наша близькість з дитиною та наша надія. Те, що так властиво людям», – сказала вона в коментарі нашому агентству.

Тож найголовніше, що зараз потрібно всім і великим, і маленьким українцям, особливо під час і у перші хвилини ворожої атаки:

Відчуття близькості. Наша присутність та контакт. І всі наші слова і відчуття про одне, по суті – я з тобою, ми разом, наша ППО неймовірно нас захищає.
Найскоріше відновлення «рутини» – звичного розкладу дня, підкреслена увага до простих потреб.
Нормалізація станів: загальмованість, збудженість, дратівливість, балакучість чи навпаки мовчання, пригніченість – то все норма після такого. Ми говоримо з дітьми і робимо акцент на тому, що було дійсно страшно, але ми разом це витримали.
Тіло. Все, що ми зараз зможемо зробити для тіла близької людини, дитини – повернути відчуття власного кордону (обіймами, доторками, укутуванням в ковдру), іграми треба розтягнути м'язи, дати води та теплої їжі, іграми стимулювати рухливість. Корисно  надати можливість «звучати» – в співі, наприклад.
Важливі ранкові тілесні ігри. Вони важливі в будь-який час – і дітям, і дорослим, – говорить психологиня, – але вранці саме зараз вони просто необхідні. Бо від нашої «тілесності» зараз буде залежати, як ми впораємося із емоційним навантаженням, травмами, завданими ворожою атакою.
«Діти спираються на тілесність, тому обійми – якщо вони комфортні для дитини – дають відчуття захищеності», – говорить психологиня. Тому, якщо ви бачите, що ваша дитина тривожиться, напружена або нервує через тривале перебування в укритті, зробіть з нею кілька простих речей, запропонованих Світланою Ройз у проекті ЮНІСЕФ «Гратись і не боятись». 

Встановлюємо контакт з дитиною – гра «Інопланетянин». Уявіть себе інопланетянами, які не знають, як вітаються на Землі. Тому вони зустрічаються і вітаються торкаючись ліктиками, колінками, плечиками, мізинчиками і тільки наприкінці – за руку.

Повернути відчуття заземлення та відчуття кордонів тіла, а також заспокоїтися допоможе гра «Веселі тваринки». Запропонуйте дитині постукати себе по грудях, як мавпеня, пострибати, як зайчик, струсити краплі води, як песик. В таку гру зручно грати під пісню «Я і Ти», яку співачка Світлана Тарабарова та психологиня Світлана Ройз створили спеціально для ЮНІСЕФ.
Для ігор ви можете використовувати те, що точно є вдома чи навіть в укритті. Наприклад, за допомогою кольорової шкарпетки, надітої на руку, можна когось зображувати. А ще можете запитати у дітей, що вони відчувають, загадувати загадки, рахувати, вчити пісні, танцювати.
Використовуйте уяву для контролю емоцій та розслаблення.
Попросіть дитину уявити, що у неї на руці кошеня чи пташеня. Запропонуйте другою рукою погладити цю уявну тваринку, дуже маленьку й тендітну, – тому доторки мають бути ніжними. Коли побачите, що рухи дитини стали більш розслабленими, можна запропонувати погладити себе по голові та плечах так, як вона гладила тваринку.

Застосовуйте дихальні вправи для подолання напруження.
Попросіть дітей уявити, що хтось із них вітер, а хтось – пір’їнка. Вітер дує на пір’їнку, та кружляє, а потім діти міняються ролями. Залежно від сили дмухання має змінюватися сила «кружляння». Це допоможе повернути відчуття значущості середовища та контролю, активно видихнути і звільнитись від напруження.

Важливо памʼятати, що зараз діти і дорослі навряд чи зможуть грати в ігри чи робити якісь практики із заплющеними очима – поки що ми можемо намагатися контролювати всі процеси.

Світлана Ройз
Світлана Ройз, дитяча психологиня
Світлана Ройз запропонувала декілька простих ігор для зняття стресу у дітей

«Доброго ранку» – промовляємо по-різному: «Добрий ранок, носик! Добрий ранок, щічки! Добрий ранок, вушка! Доброй ранок, шийка! Доброй ранок, плечики!» – торкаючись різних частин тіла (можливо, цілуючи). Треба пройтися так по всьому тілу.
Ліпка. Це – розминати тіло, як тісто чи пластилін.
Колобок. Спочатку «засипати» борошна – пройтись легкими рухами по всьому тілу, потім, «налити» води. Рухами, що гладять, робимо тісто, а потім ліпимо колобок – дитина сидить, обійнявши себе руками. А ми її обіймаємо за спинку. Розкриваємо руки – колобок «випікся».
Поцілунки. «Квадратний», «трикутний», «овальний» – цілувати лобик чи щічку багатьма поцілунками так, щоб їх послідовність утворила форму.
Малювання. На животику чи спинці малювати пальцем різні букви чи прості форми, а дитина має вгадати, що це.
Будиночок. Ти – будиночок, у тебе підлога (ніжки), стіни (проходимо по всьому тілу доторками), дах (голова). Ти в будиночку (можна покласти руку на серце).
Люлечка. Сісти за дитиною, обіймаючи її за спинку, можна погойдатися.
Обійманці. Обійми мене сильніше, ніж я.
Кенгуру. Дитина сідає животиком до нашого живота і міцно обіймає.
Килимок. Простукати себе, все тіло, мов килимок.
Орангутан. Стукати із криком «ЯЯЯЯЯ» себе по грудній клітині, мов мавпа.
Сніговик. «Ліпимо» з дитини сніговика. Просимо напружити всі мʼязи, наче він змерз. А потім «гріємо сонечком» – а зараз вийшло сонечко і сніговик тане. І дитина розслабляється.
Очищення. Сонечко чи вода проходить (із нашими торканнями) по тілу зверху донизу – і змиває, освітлює все, що напружує, лякає, заважає.
Можна робити масаж типу: «Рейки, рейки, шпали, шпали...»
«Якщо дитина в стресі, торкаємося тільки частин тіла, закритих одягом. Наші доторки – не поверхневі, не лоскочуть, а трохи проминають. Дитина може якусь гру просити повторювати багато разів – значить ця гра для неї найтерапевтичніша», – говорить Світлана Ройз.

Діти, які зростають під час війни, залишаються дітьми. І ми – дорослі  – повинні зробити все можливе, щоб війна не позбавила їх можливості сміятись і грати. Показуйте їм свою любов та підтримку кожної миті – нехай сяють усмішки на обличчях українських діток!