Укрінформ розпитав лікаря Євгена Дубровського про сучасні погляди та ефективні методи подолання грипу
Грип за перебігом вважається найважчим серед усіх респіраторних захворювань. Раптовий початок, виражена інтоксикація та частота ускладнень виокремлюють його поміж інших гострих респіраторних вірусних інфекцій. Але треба знати, що людина не хворіє на грип кожного року і його перебіг можна зробити легшим, якщо не панікувати і не робити помилок у лікуванні.

Висока температура – це нормальна реакція при грипі. Не лякайтеся її.

Але якщо вона піднялася до 40-41 – потрібні жарознижувальні препарати. Проте знайте, що в таких ситуаціях лікування направлене не проти вірусу, а ми намагаємось пригнічувати неадекватну гіперреакцію імунітету.

Аспірин при грипі протипоказаний.

Аспірином не можна збивати температуру. Оскільки при грипі страждає проникність судин і збільшується ризик крововиливу, розріджувати кров – небезпечно. Якщо ви на постійній основі приймаєте препарати, у складі яких є аспірин, – порадьтеся з лікарем.

Традиційні поради: багато пийте, використовуйте вітаміни та якщо ви людина з групи ризику – приймайте противірусні препарати.

Противірусні препарати найбільш ефективні при прийомі в перші 48 годин.

При грипі ефективні противірусні препарати – озельтамівір та занамівір. Вони використовуються зазвичай для груп ризику, а також у разі важкого перебігу.

Дозвольте організму самому поборотися з вірусом.

Краще не збивати температуру одразу ж, бодай пару годин дати організму самому “поборотися”. А на ніч можна трохи збити жар, щоб виспатися.

Важливий момент – не треба збивати температуру до 36,6, а лише на 1-1,5 градуса менше.

Не забувайте: температура – це захисна реакція організму, вірусу при ній погано.

Найкраще температура збивається тепловіддачею.

Тому не потрібно закутуватись у ковдру. Можна обтерти холодною водою голову, роздягнутися, щоб організм віддавав тепло.

Можна приймати спазмолітики, щоб ефективно знизити температуру.

Спазмолітичні препарати розширюють периферію – зокрема дрібні судини на шкірі кінцівок. Це сприятиме кращій тепловіддачі, і хворий не буде так горіти.

Будьте дуже обережні з антибіотиками.

Антибіотики при вірусних захворюваннях не показані. Вони жодним чином не покращують ситуацію і додатково навантажують організм.

Обов’язково звертайтеся до лікаря, коли хвороба проходить нетипово.

Якщо з’являються якісь додаткові симптоми – судоми, втрата свідомості, якась висипка (бо можна сплутати грип, наприклад, з кором), або коли людина чогось довго не одужує (медики закладають на одужання приблизно до 5 днів), обов’язково звертайтеся до лікаря!