Дрони СБУ влучили в нафтопереробний завод на Кубані. Україна не буде продовжувати контракт на транзит газу із російським Газпромом
Ми зібрали для вас інформацію про сімсот п’ятдесят третій день Великої війни: чим жили Україна та українці 17 березня 2024 року.

НАЙВАЖЛИВІШЕ

Служба безпеки України спільно з Силами спецоперацій та Силами безпілотних систем ЗСУ відпрацювали дронами ще один нафтопереробний завод у Росії – Словʼянський. Зафіксовано велику пожежу атмосферних колон, які й були основною ціллю - Укрінформу повідомили джерела у правоохоронних органах.

Україна не буде продовжувати контракт на транзит газу із російським Газпромом. Газотранспортна система України пройшла стрес-тест і готова до життя без транзиту російського газу -  Герман Галущенко, міністр енергетики України.

Російські добровольці із "Сибірського батальйону", які воюють проти путінського режиму в РФ, заявили, що 17 березня зранку зайшли в населений пункт Горьковський Бєлгородської області Росії та захопили місцеву адміністрацію - Telegram-канал підрозділу.

ЦИТАТА

Емануель Макрон, президент Франції: «Путін підтримує дискурс страху. Ми не повинні дати себе залякати, перед нами не велика держава. Росія – середня держава з ядерною зброєю, але її ВВП набагато нижчий, ніж у європейських країн, нижчий, ніж у Німеччини та Франції».

ВТРАТИ ВОРОГА


ВІЙНА

Російська пропаганда стверджує про нібито збиття українського вертольота Black Hawk поблизу кордону з Росією. Втім, це не відповідає дійсності - Андрій Юсов, представник ГУР.

За минулу добу росіяни здійснили дві спроби штурмів на лівобережжі Дніпра та чотири - в районах Роботиного і на північний захід від Вербового, але зазнали суттєвих безповоротних та санітарних втрат і відійшли на свої вихідні позиції - Сили оборони півдня України.

У районах населених пунктів Стара Гута та Бруски Сумської області, нашими захисниками зупинено 2 спроби проникнення ДРГ противника – Генштаб

Україна до кінця березня може вичерпати запас ракет для ППО. Це призведе до того, що буде збиватися лише кожна п'ята російська ракета - The Telegraph.

Міністр оборони Великої Британії Грант Шаппс і командувач британської армії Тоні Радакін під час візиту в Україну дали поради вищому керівництву і військовим командувачам щодо стратегії у війні проти РФ - Sunday Times.

У ніч на 17 березня російські окупанти вдарили п’ятьма  зенітними керованими ракетами С-300 по Харківщині та Донеччині, двома керованими авіаційними ракетами Х-59 по Чернігівщині та 16-ма ударними БпЛА типу "Шахед". В результаті бойової роботи було збито 14 "Шахедів" у межах Одеської області – Повітряні сили ЗСУ.

Дмитро Лиховій склав обов'язки начальника відділу зв’язків з громадськістю і речника оперативно-стратегічного угруповання військ "Таврія" – Укрінформ.

***

Міністр оборони Великої Британії Грант Шеппс був змушений скасувати свій візит до Одеси минулого тижня після того, як британська розвідка попередила його, що Росія знає про його план поїздки – ВВС.

Ворог завдав два удари по Сумам, є влучання в об'єкти інфраструктури – ОВА.

У Миколаєві внаслідок ракетної атаки балістикою постраждали 6 людей, пошкоджено багато приватних будинків, автівки – ОВА. Росія вдарила по Миколаєву двома ракетами, ймовірно, Іскандер-М з тимчасово окупованого Криму, використавши тактику, ідентичну попередньому удару по Одесі.

У ніч на неділю в Одеському районі російські ударні безпілотники пошкодили два законсервованих агропідприємства. Там спалахнули пожежі, сталося руйнування  промислових будівель. Пожежі рятувальники оперативно ліквідували. Люди не постраждали - Сили оборони півдня.

Внаслідок обстрілів минулої доби російськими військами Херсонської та Донецької областей 1 людина загинула, 8 отримали поранення – дані ОВА.

НОВИНИ: УКРАЇНА

Президент Зеленський подякував Данії за угоду щодо гарантій безпеки, яка була підписана між країнами 23 лютого 2024 року – сторінка глави держави у фейсбуці. Данія надаватиме допомогу Україні протягом 10 років. У 2024 році обсяг допомоги становитиме 1,8 млрд євро. Допомога буде зосереджена на протиповітряній обороні, безпеці в морі, безпілотниках та повітряно-військових силах. Зокрема, Данія й надалі продовжить працювати у коаліції F-16.

У неділю виповнюється 107 років від часу створення Української Центральної Ради – національного політичного центру, згодом перший український парламент, який керував національно-визвольним рухом українського народу, а потім і відродженою державою – Українською Народною Республікою (УНР) - Укрінформ.

У Києві через технічні порушення в електромережах знеструмлювалися дві підстанції 110 кВ. Було відключено 58 тисяч абонентів та обладнання водоканалу. Усіх споживачів увімкнули до резервної лінії живлення – Міненерго.

Після важкої хвороби на 73 році життя помер український політик та державний діяч Геннадій Москаль - Микола Княжицький, народний депутат.

У зв'язку з деформацією земляного полотна на перегоні Нігин - Гуменці у Хмельницькій області тимчасово закритий рух для поїзда №139/140 Київ - Кам'янець-Подільський (разом із причіпними вагонами з Ужгорода) – Укрзалізниця. Роботи з усунення деформації земляного полотна на залізничному перегоні Нігин - Гуменці у Хмельницькій області можуть тривати кілька діб.

***

У січні-лютому 2024 року зростання українського ВВП оцінюють на рівні 3,6% - Юлія Свириденко, міністерка економіки.

Група Нафтогаз у січні-лютому 2024 року сплатила до державного та місцевих бюджетів 11,4 млрд грн податків - пресслужба Групи.

З 11 по 15 березня Нацбанк продав 263 млн дол, що на 106,2 млн дол більше, ніж минулого тижня. При цьому, було куплено 370 тис дол, - на 22,7 млн дол менше, аніж тижнем раніше – НБУ.

СВІТ: ДОПОМОГА, САНКЦІЇ, ПОДІЇ

У МЗС Німеччини заявили, що псевдовибори президента РФ на окупованих територіях України є недійсними та черговим порушенням міжнародного права - повідомлення відомства у соцмережі X.

Президент США Джо Байден виступив на традиційній вечері клубу "Грідайрон", згадавши про Україну. Сказав, що українці не схиляться перед Путіним і він також не схилиться (на відміну від Трампа) - Reuters.

Президент Франції Еммануель Макрон в інтерв’ю для телемарафону «Єдині новини»:

-  заявив, що Франція ніколи не буде ініціатором агресії, але готова реагувати на черговий виток ескалації з боку Росії задля безпеки України і Європи.

-  запевнив, що обов’язково приїде в Україну, і його візит означатиме сильний посил та нові напрямки співпраці.

-  заявив, що підніме слухавку, якщо йому зателефонує Путін, аби вислухати суть його пропозицій.

Чехія на засіданні Європейської Ради наступного тижня запропонує заборонити імпорт російського та білоруського зерна до Євросоюзу - Марек Виборний, міністр сільського господарства Чехії

Польські органи місцевого самоврядування у різних регіонах країни забороняють фермерам із міркувань безпеки блокувати важливі відрізки доріг - Gazeta Wyborcza.

Міністр оборони Великої Британії Грант Шаппс відзначив значний внесок Німеччини у допомогу Україні, але хотів би, щоб Берлін все ж зважився на передачу далекобійних ракет Taurus - Sunday Times.

Президент Чехії Петр Павел заявив, що поки що не бачить можливості компромісу між Росією та Україною. Всі пропозиції Росії досі були диктатом, а Кремль виставив список умов, які він як агресор не має права виставляти - Radio Prague.

Прем’єр-міністр Естонії Кая Каллас вважає, що Путін намагається залякати західні суспільства, щоб стримати їхні дії, а насправді ж він сам боїться війни з країнами НАТО - BBC.

У неділю, 17 березня, польські фермери розпочнуть блокувати кордон з Німеччиною – блокада триватиме чотири дні - DW. Заблокованими будуть усі смуги руху в обох напрямках, що унеможливить прикордонний рух у цьому місці. Прикордонний перехід розташований на автобані, що сполучає Берлін та Варшаву, ним щодня між Німеччиною та Польщею рухаються близько 17 тисяч вантажівок.

У Ризі в останній день голосування на так званих виборах президента Росії проходить акція проти путінського режиму, підготовлена російськими опозиційними організаціями – Укрінформ.

Російським спортсменам дозволили поїхати на Олімпійські ігри-2024 в нейтральному статусі, але МОК вважає, що їх буде зовсім трохи – ЗМІ.

ВОРОГ

Російські та придністровські ЗМІ пишуть  про"атаку безпілотника на військову частину в Тирасполі". В Молдові заявляють, що атаки не було, а дані повідомлення це спроба навести страх і паніку. Влада Кишинева відкидає повідомлення про атаку безпілотників на Тирасполь.

У Росії в заключний день голосування на так званих "виборах" президента у східних регіонах країни та за кордоном розпочалася акція "Опівдні проти Путіна", яку проголосила опозиція: люди, налаштовані проти кремлівської влади, приходили на виборчі дільниці до 12:00 за місцевим часом - Радіо Свобода.

Шойгу приїхав до окупованого Криму, де на командному пункті Чорноморського флоту заслухав доповіді командування флоту, а також радив, як захищатися від українських атак - Міноборони РФ.

Світовий експорт російської зброї помітно впав із 2014 року, що може бути пов’язане із регулярними російськими втратами на війні проти України - британська розвідка

Підготувала Марина Дмитрів, Київ