Кіберфахівці ГУР зламали сервіс держпослуг РФ, через який проходить голосування на «виборах». Добровольчі батальйони росіян завдають ударів по позиціях ЗС РФ у Бєлгороді
Ми зібрали для вас інформацію про сімсот п’ятдесят другий день Великої війни: чим жили Україна та українці 16 березня 2024 року.

НАЙВАЖЛИВІШЕ

Кіберфахівці Головного управління розвідки Міністерства оборони зламали систему державних послуг Російської Федерації, через яку здійснюється електронне голосування на "виборах президента" - Укрінформу повідомило джерело у розвідці.

Чинна адміністрація США не заперечує пропозиціям інших країн НАТО розмістити свої війська на території України та підкреслює, що це є суверенним рішенням кожної нації - Джон Кірбі, радник Білого дому

Генеральний секретар ООН Антоніу Гутерреш засудив спроби Росії провести так звані президентські вибори на тимчасово окупованій території України – ООН.

Група з понад пів сотні держав-членів Організації Об’єднаних Націй, зокрема й усі члени Європейського Союзу, у спільній заяві засудила проведення Росією виборів на тимчасово окупованих територіях України - постійне представництво України при ООН.

***

Ситуація в прикордонних областях РФ

Легіон «Свобода Росії», Російський добровольчий корпус та Сибірський батальйон записали звернення до Путіна. Бійці назвали його нелегітимним лідером і закликали "припинити цей цирк", подумати про долі росіян та дозволити евакуацію цивільних із зони бойових дій і вийти на зв’язок, "якщо збереглася мужність".– ЗМІ.

Легіон Свобода Росії та Сибірський батальйон анонсували, що о 17:00 (о 16:00 – за Києвом – ред ) буде завдано масованого удару по військових об'єктах і позиціях ЗС РФ у Бєлгороді - заяви опубліковані на сторінках формувань. О 15:54 (за Києвом) губернатор Бєлгородської області В'ячеслав Гладков повідомив, що запущено сирену ракетної небезпеки. Закликав триматися якомога далі від вікон або спуститися в укриття. О 16:10 за Києвом у мережі вже з'явилися відео з вибухами у Бєлгороді:

Жителі Бєлгородської області, де триває спільний рейд легіону «Свобода России», «Російського добровольчого корпусу» і «Сибірського батальйону», намагаються виїхати із прикордонних територій – ГУР.

"Російський добровольчий корпус", який бере участь у рейді на Бєлгородську та Курську області РФ, спростував заяви міноборони Росії про відбиття рейду та звітує про взяття у полон 25 російських військових - Телеграм-канал РДК. РДК також укотре кличе губернатора Бєлгородської області В'ячеслава Гладкова на зустріч.

ЦИТАТА

Джастін Трюдо, прем’єр-міністр Канади: «Десять років тому Путін відправив свої війська до України - вільної й суверенної держави. Під час брутальної й незаконної кампанії від спробував анексувати Кримський півострів. Нині, коли Росія намагається захопити більше території України, ми підтверджуємо свою підтримку українського народу та його права на визначення власного майбутнього».

Герман Галущенко, міністр енергетики: «Синхронізація з європейською енергомережею посилила і Україну, і Європу... Водночас українська електроенергія допомогла європейським партнерам знизити залежність від російських енергоресурсів. Попереду ще багато роботи: розбудова інтерконекторів і подальше збільшення міждержавних перетинів. Але вже безсумнівно: Україна - невід’ємна частина європейської сім’ї, Україна - європейський енергетичний хаб!»

ВТРАТИ ВОРОГА


ВІЙНА

Три заводи у Самарській області РФ атакували дрони Служби безпеки України. Йдеться про Новокуйбишевський, Куйбишевський та Сизранський НПЗ. Сумарно ці заводи переробляють на рік близько 25 млн тонн нафти, а це - майже 10% всієї нафтопереробки РФ - Укрінформу підтвердили джерела у правоохоронних органах.

На Запорізькому напрямку триває будівництво оборонних споруд, які можуть стати в пригоді в разі відбиття російських атак. Будівництво відвідав міністр оборони Рустем Умєров – МОУ.

Російська армія продовжує застосовувати по Роботиному Запорізької області тактичну авіацію, за минулу добу ворог здійснив сім безуспішних спроб штурмів - Сили оборони півдня

Упродовж минулої доби на півдні Сили оборони знищили 117 окупантів, комплекс відеоспостереження “Муром-М”, 11 одиниць авто-бронетехніки, 2 польових пункти боєпостачання та місце зберігання паливно-мастильних матеріалів противника – Сили оборони Півдня.

***

16 березня – річниця одного з найбільших терактів, які здійснила Росія в Україні. В цей день російський літак скинув дві потужні (ймовірно 500-кілограмові) бомби на будівлю Маріупольського драмтеатру – Укрінформ.

Російські війська під час ракетної атаки на Одесу, здійсненої в п'ятницю, 15 березня, цілилися саме по цивільній інфраструктурі - Ігор Клименко, міністр внутрішніх справ.

У лікарні помер ще один працівник ДСНС, який постраждав внаслідок ракетного обстрілу Одеси - пресслужба МВС. За уточненими даними, в лікарнях залишаються 38 постраждалих внаслідок ракетного удару 15 березня, з них 11 - у тяжкому стані.

Енергетики працюють над відновленням електропостачання у дев’яти областях України, де сталися часткові відключення електроенергії і газопостачання внаслідок російських обстрілів – Міненерго.

Вночі росіяни атакували безпілотником Козачу Лопань Харківської області. Пошкоджений об’єкт критичної інфраструктури – ОВА.

Внаслідок обстрілів минулої доби російськими окупантами Херсонської та Донецької областей 3 людини отримали поранення – дані ОВА.

НОВИНИ: УКРАЇНА

Президент України Володимир Зеленський:

-  у другі роковини авіаудару російських загарбників по драмтеатру в Маріуполі наголосив, що кожен російський вбивця повинен відповідати за скоєне

-  призначив Сергія Гайдая на посаду голови Мукачівської районної державної адміністрації Закарпатської області

-  особисто привітав українську дефлімпійську збірну, яка на ХХ зимових Іграх у Туреччині завоювала 19 медалей і вперше в історії очолила командний залік.

Керівник Офісу Президента України Андрій Єрмак провів телефонну розмову з радником Президента США з питань національної безпеки Джейком Салліваном, обговоривши надання допомоги Україні – ОП.

Міністр закордонних справ Дмитро Кулеба під час телефонної розмови з державним секретарем США Ентоні Блінкеном наголосив на необхідності подальшої американської та міжнародної підтримки України - Кулеба написав у соцмережі Х.

106 років тому, 16 березня 1918-го, було засноване Українське національне інформаційне агентство «Укрінформ» - сайт агентства.

Україна здобула 79 медалей на змаганнях Повітряних сил і морської піхоти США (United States Air Force and Marine Corps Trials), які проходять серед військовослужбовців та ветеранів, що зазнали поранень - Суспільне Спорт. Україну на турнірі представили 30 спортсменів. Українці вибороли 44 «золоті», 21 «срібну» та 14 «бронзових» медалей.

Суд змінив міру запобіжного заходу екскерівнику департаменту військово-технічної політики Міноборони Олександру Лієву, якого випустив з-під варти під особисте зобов’язання – Суспільне.

***

За два роки синхронної роботи енергосистем України та Європи експорт електроенергії у сусідні країни склав 3 млн МВт-год., імпорт з європейських країн - 1 млн МВт-год – Укренерго.

Голова Чернівецької ОДА Руслан Запаранюк зустрівся з послом Румунії в Україні Александру Віктором Мікулою та обговорив співпрацю на державному та регіональному рівнях та започаткування нових ініціатив у рамках економічного, освітнього, культурного співробітництва – Укрінформ.

В українській енергосистемі ситуація контрольована, енергосистема збалансована. Дефіциту електроенергії не передбачається – Міненерго.

СВІТ: ДОПОМОГА, САНКЦІЇ, ПОДІЇ

Держави G7 наголосили, що у разі надання Іраном Росії балістичних ракет, «ми готові відповісти швидко та скоординовано, включно з новими та значними заходами проти Ірану» – спільна заява Великої сімки.

Глава польського уряду Дональд Туск закликав спікера Палати представників Конгресу США Майка Джонсона подивитися на результати російського теракту в Одесі та пришвидшити голосування за пакет американської допомоги для України – Укрінформ.

Адміністрація президента Байдена наполягає на тому, щоби спікер Палати представників Майк Джонсон припинив відтягувати розгляд законопроєкту з допомогою Україні та виніс документ на голосування - Карін Жан-П’єр, речниця Білого дому.

Греція долучилася до коаліції для допомоги Україні з розмінуванням, яку очолюють Литва та Ісландія - Арвідас Анушаускас, міністр оборони Литви.

Німецькі спецслужби підготували для уряду аналіз військової загрози з боку Росії, який прогнозує, що "з 2026 року" вона може напасти на територію країн-членів Північноатлантичного Альянсу - Business Insider.

Від суботи, 16 березня, автомобілі, які зареєстровані у Росії і не мають спеціального дозволу, не можуть перебувати на території Фінляндії - Митна служба Фінляндії.

Національній авіакомпанії Ірану “Iran Air” можуть закрити повітряний простір Європи, якщо Тегеран передасть РФ балістичні ракети – Reuters.

Президент Казахстану Касим-Жомарт Токаєв запропонував розглянути питання зміни державного герба, оскільки він має «ознаки радянської епохи» - пресслужба Акорди.

ВОРОГ

Контрольований державою "Росатом" спільно із французькою державною компанією Framatome працюють над виробництвом ядерного палива - Bloomberg. Виробництво пропонують організувати на заводі Framatome в Лінгені, Німеччина.

На другий день проведення «імітованих виборів» президента Росії порушено щонайменше 15 кримінальних справ у зв'язку з інцидентами на виборчих дільницях - спробами залити урни з виборчими бюлетенями барвниками, а також підпалами - Радіо Свобода

У РФ від початку повномасштабного вторгнення в Україну зафіксували рекордну кількість чоловіків з інвалідністю, що майже напевне пов’язано з війною - британська розвідка.

До федерального бюджету Росії у 2023 році від держкомпаній у підпорядкуванні Росмайна надійшло 339 мільярдів рублів дивідендів. Ця сума вдвічі менша від результату 2022 року (753 млрд руб.) і відповідає сумі, отриманій в 2021 році. При цьому план надходжень від дивідендних виплат на 2023 недовиконаний на 104 млрд руб – ЗМІ.

Підготувала Марина Дмитрів, Київ