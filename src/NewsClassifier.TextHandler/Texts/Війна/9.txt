Головнокомандувач ЗСУ Сирський заявив про запуск процесу ротацій та заміни частин і підрозділів, які тривалий час виконують бойові завдання на передовій
Ми зібрали для вас інформацію про сімсот п’ятдесятий день Великої війни: чим жили Україна та українці 14 березня 2024 року.

НАЙВАЖЛИВІШЕ

У Збройних силах України вдалося запустити процес ротації частин і підрозділів, які тривалий час перебувають на передовій, що позитивно вплине на морально-психологічний стан воїнів – Олександр Сирський

Спікер Палати представників Майк Джонсон у спілкуванні з сенаторами-республіканцями у середу сказав, що палата підготує свій проєкт для підтримки України, але в суттєво інакшому вигляді, аніж вже схвалений Сенатом - The Hill. Джонсон сказав, що проєкт Палати представників може пропонувати підтримку у вигляді кредиту або ленд-лізу з міркувань захисту інтересів американських платників податків. Важлива деталь: кредит надаватиметься під заставу заморожених російських активів. Тобто заплатить за кредит – агресор.

Єврокомісія готується висунути пропозицію про конфіскацію для України від 15 до 20 млрд євро прибутків від заморожених в Європі суверенних активів Росії - The Guardian.

Генеральний директор німецького збройового концерну Rheinmetall Армін Паппергер під час презентації результатів діяльності компанії за 2023 рік оголосив про плани створити в Україні щонайменше чотири заводи – AFP. Заводи Rheinmetall в Україні будуть виробляти снаряди, військову техніку, порох і зенітну зброю.

***

Ситуація з проривом РДК в Росії

У селищі Тьоткіно Курської області та на його околицях тривають стрілецькі бої, російські окупанти там "паралізовані" - Олексій Барановський, речник Легіону Свобода Росії

Легіон "Свобода Росії" опублікував відео з палаючими будівлями і заявив, що знищив два склади боєприпасів російської армії в селищі Тьоткіно Курської області РФ - легіон "Свобода Росії" в Telegram.

Через обстріли у Бєлгороді та області закрили торгові центри до кінця дня. Протягом дня Бєлгород двічі потрапив під обстріл, внаслідок чого загинуло двоє людей - ЗМІ

За даними української розвідки, влада Бєлгородської області РФ таки проводитиме евакуацію місцевих жителів у зв'язку з військовими діями російських добровольців – ГУР МОУ.

Губернатор Бєлгородської області В'ячеслав Гладков заявив, що над обласним центром і районом сили ППО збили 8 повітряних цілей, російські пабліки пишуть про нібито спробу заходу "української ДРГ", проте російські добровольці заявили, що це вони атакують військові об'єкти в РФ − вони пояснили, що змушені відкрити вогонь, оскільки Росія продовжує бити по мирних населених пунктах України – ЗМІ.

ЦИТАТА

Володимир Зеленський, президент України: «Сьогодні – День українського добровольця. День тих, хто у вирішальний для України час зробив свій вибір – вибір на користь захисту нашої держави та людей. Велика шана всім українцям та українкам, чия сміливість зберігає національну незалежність! Хай буде світлою й вічною пам’ять про всіх наших людей, які віддали своє життя заради України».

Єнс Столтенберг, генеральний секретар НАТО: «Україна зараз проходить важкі випробування та гостро потребує боєприпасів, але загалом ЗСУ довели, що Росію можливо бити на полі бою».

Олександр Сирський, головнокомандуючий, ЗСУ: «В цих умовах (на фронті – ред) надійний захист наших військовослужбовців можуть забезпечити тільки сучасні та потужні засоби РЕБ, роль та значення яких постійно зростає. Протистояння дронів та РЕБ вийшло на перший план, і тільки той, хто перший зможе добитися відриву від противника в цьому змаганні, буде мати шанс на перемогу»

ВТРАТИ ВОРОГА


ВІЙНА

Міністр оборони України Рустем Умєров відвідав бойові бригади, які воюють на Донеччині та Луганщині. Головна мета - отримання інформації про можливості, проблеми в управлінні та потреби підрозділів – МОУ.

На Таврійському напрямку за минулу добу російські війська завдали 26 авіаційних ударів. Загальні втрати росіян за добу по всій операційній зоні “ОСУВ “Таврія” становлять 408 осіб убитими і пораненими, одного загарбника взяли в полон - Олександр Тарнавський, командувач ОСУВ “Таврія”.

Ворог продовжує атаки на українські позиції у районах Роботиного і Вербового, але без особливого успіху - Олександр Сирський, головнокомандувач ЗСУ

Позаминулої ночі росіяни на моторному човні намагалися підійти до правого берега в районі Антонівського мосту, проте з втратами змушені були повернутися на тимчасово окупований лівий берег Херсонщини - Сили оборони півдня України.

Росія зосередила проведення операцій на захід від Авдіївки та Мар’їнки на Донеччині. Російські сили продовжують здійснювати атаки на кількох ділянках лінії фронту, тому, ймовірно, найближчими тижнями ситуація для українських сил буде складною – британська розвідка.

Дефіцит боєприпасів та військового обладнання, який спричинили затримки допомоги з США, може зробити нинішню лінію фронту дуже вразливою. - Інститут вивчення війни

Силами та засобами протиповітряної оборони України у ніч на 14 березня були знищені 22 із 36 ударних БпЛА, якими атакувала Росія – Повітряні сили ЗСУ.

***

У ніч на 14 березня російські окупанти завдали масованої атаки безпілотниками по об'єктах телевізійної інфраструктури Харківської області. На частині об’єктів вже проводять відновлювальні роботи – ОВА.

14 березня ворог атакував “Шахедами” цивільну інфраструктуру чотирьох міст Сумщини: Сум, Шостки, Тростянця та Білопілля. Також було здійснено ракетні удари по Шостці та Тростянцю", - говориться у повідомленні – ОВА. Ракетно-авіаційні удари були завдані по радіотехнічних об'єктах Сумської області. Тимчасово виведено з ладу передавачі телерадіомовлення у Сумах, Шостці, Білопіллі і Тростянці

Окупанти вбили в Україні 535 дітей і ще 1255 дітям завдали поранень – Офіс генпрокурора.

НОВИНИ: УКРАЇНА

В Україні 14 березня відзначають День українського добровольця – Укрінформ.

Проведення так званих «виборів» президента Російської Федерації на тимчасово окупованих територіях України – Автономній Республіці Крим та місті Севастополі, частинах Донецької, Луганської, Запорізької та Херсонської областей України – є незаконним та не матиме жодних правових наслідків – заява МЗС.

Президент Зеленський і Федеральний канцлер Німеччини Олаф Шольц провели телефонну розмову напередодні зустрічі лідерів Веймарського трикутника, яка відбудеться 15 березня у Берліні.

Президент Зеленський:

- створив делегацію України для участі у засіданнях Європейської комісії з фармакопеї у Страсбурзі (Франція)

- підписав указ, яким затвердив символіку Національного агентства України з питань виявлення, розшуку та управління активами, одержаними від корупційних та інших злочинів.

- з нагоди Дня українського добровольця зустрівся з військовослужбовцями та вручив державні нагороди, зокрема ордени «Золота Зірка» Героя України.

Верховна Рада звернулася до урядів, парламентів інших країн і міжнародних організацій із закликом засудити проведення так званих "президентських виборів" РФ на тимчасово окупованій території України - Олени Шуляк, глава партії "Слуга народу".

Віцепремʼєр-міністр, міністр закордонних справ Республіки Молдова Міхай Попшой здійснив візит на Київщину – КОВА.

Національна гвардія України та сайт з пошуку роботи серед українців robota.ua підписали меморандум про співпрацю у сфері рекрутингу - пресслужба НГУ.

У застосунку «Київ Цифровий» додали фунікулер до розділу «Рух транспорту» – тепер користувачі бачитимуть на мапі станції фунікулера, зможуть дізнаватися розклад його роботи та вартість проїзду - Департамент інформаційно-комунікаційних технологій КМДА.

***

Національний банк України ухвалив рішення знизити облікову ставку (ставку рефінансування) до 14,5% - Андрій Пишний, голова НБУ

Найближчі місяці інфляція в Україні у річному вимірі залишатиметься в межах цільового діапазону - 5% ± 1 відсотковий пункт – Нацбанк.

У 2023 році порівняно із 2022-м АТ "Енергетична компанія України" (ЕКУ) збільшила чистий прибуток у 4,4 раза - до 148,9 млн грн. - пресслужба компанії.

Іноземні замовники продовжують транспортувати природний газ до України попри воєнні виклики. За січень-лютий 2024 року до України надійшло понад 60 млн куб. м газу, здебільшого в режимі short-haul - ТОВ «Оператор ГТС України». Трейдери активно бронюють потужності сусідніх операторів ГТС на другий і третій квартали 2024 року для транспортування газу до України.

Дохідність гривневих облігацій внутрішньої державної позики (ОВДП) у січні-лютому 2024 року в 1,54 раза перевищувала середню ставку за банківськими депозитами - Мінфін

Кабінет Міністрів затвердив порядок експорту електроенергії ДП "Гарантований покупець". Встановлено формулу, за якою визначається мінімальна ціна електроенергії. При цьому мінімальна ціна розраховуватиметься для кожного окремого напряму міждержавних перетинів - постанова уряду.

Голова Національного банку України Андрій Пишний отримав нагороду "Голова центрального банку" за підсумками премії Central Banking Awards 2024 - пресслужба НБУ.

СВІТ: ДОПОМОГА, САНКЦІЇ, ПОДІЇ

Очільники комітетів із закордонних справ 20 країн відкинули легітимність «виборів» РФ, проведених на тимчасово окупованих територіях України - Жигімантас Павільоніс,

голова парламентського комітету із закордонних справ Литви. У спільній заяві голови комітетів наголосили, що проведення цих «виборів» на окупованих Росією українських територіях є грубим порушенням міжнародного права, принципів Статуту ООН, а також територіальної цілісності, суверенітету та незалежності України.

Рада Безпеки ООН збереться у пʼятницю для обговорення спроб Росії організувати вибори на тимчасово окупованих територіях України - Укрінформ

Президент Байден в курсі нових заяв Путіна про ядерну зброю, якими той намагається шантажувати Захід, однак США наразі не бачать ознак того, що Росія готується застосувати таку зброю, зокрема, в Україні - Білий дім.

НАТО вітає зусилля ЄС із розвитку власної оборонної промисловості, і водночас саме Альянс має відігравати координуючу роль у визначенні рівня необхідних оборонних спроможностей та в уніфікації стандартів зброї, боєприпасів та військового обладнання – Єнс Столтенберг, генсек НАТО.

Прем’єр-міністр Естонії Кая Каллас заявила, що рішення про відправлення до України військових ухвалюватиме парламент країни – ERR.

Німецький Бундестаг у черговий раз не підтримав подання демократичної опозиційної фракції ХДС/ХСС щодо передачі Україні далекобійних ракет Taurus - Укрінформ.

Генеральний директор Міжнародного агентства з атомної енергії Рафаель Маріано Гроссі вважає, що наразі немає ніяких передумов для застосування ядерної зброї, попри відповідні погрози Путіна – МАГАТЕ.

Рух вантажних автотранспортних засобів у бік Польщі здійснюється лише на пункті пропуску «Краківець», водночас ПП «Ягодин», «Устилуг», «Угринів», «Рава-Руська» і «Шегині» залишаються заблокованими – ДПСУ.

ВОРОГ

У російському Сочі виникла пожежа в аеропорту. Офіційної інформації про причини пожежі поки немає - Телеграм-канал "Крымский ветер"

У Магаданській області Росії розбився вертоліт Мі-8 із 20 людьми на борту, щонайменше 2 людини − за іншими даними 1 – загинули – російські телеграм-канали.

У РФ почали блокувати Google PlayMarket, ймовірно, аби запобігти скачуванню передвиборчому додатку Команди Навального «Фотон-2024» - ЗМІ.

МЗС Росії у відповідь «на санкції, що постійно розширюються» з боку США, заборонило в'їзд до країни 227 американцям, яких вважають «безпосередньо залученими до антиросійських акцій» - повідомлення відомства країни-агресора.

У Росії на тлі ударів безпілотників по НПЗ різко зросли ціни на бензин. На Санкт-Петербурзькій міжнародній товарно-сировинній біржі у Росії ціна на бензин перевищила 60 тисяч рублів ($657) за тонну, що є максимумом з кінця вересня 2023 року, коли ціни на бензин у РФ почали знижуватися після введення тимчасового ембарго на експорт палива – ЗМІ.

У ніч проти 14 березня Білорусь перекинула ешелон із технікою та військовими у складі 46 вагонів до Ошмянського району, що межує з Литвою - моніторингова група "Беларускі Гаюн"

Доходи Росії від експорту нафти впали в лютому, оскільки посилення моніторингу за дотриманням західних санкцій проти Москви знизило апетити деяких покупців – МЕА.

Віцепрезидент російського "Лукойл" Віталій Робертус, про смерть якого повідомили 13 березня, вчинив самогубство у своєму кабінеті – росЗМІ.