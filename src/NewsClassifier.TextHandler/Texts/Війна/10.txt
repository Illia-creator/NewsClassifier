СБУ вночі атакувала дронами три нафтопереробних заводи у Росії, які входять у топ-5. Європарламент ухвалив перший у світі закон про обмеження штучного інтелекту
Ми зібрали для вас інформацію про сімсот сорок дев’ятий день Великої війни: чим жили Україна та українці 13 березня 2024 року.

НАЙВАЖЛИВІШЕ

Атаки дронів на НПЗ РФ

Вночі СБУ атакувала дронами одразу три нафтопереробних заводи - не тільки в Рязані, але й у Кстово (Нижегородська обл) та Кірішах (Ленінградська обл) - Укрінформу повідомило джерело у правоохоронних органах. Судячи з відео у мережі, наслідки атаки були суттєвими. До речі, атаковані НПЗ входять у топ-5 найбільших заводів у РФ. Російське Міноборони заявило, що вночі 13 березня Росію нібито атакували десятки українських безпілотників і що нібито 65 БпЛА вдалося знищити, проте російські Telegram-канали пишуть про прильоти в нафтозавод у Рязані, атаку на будівлю ФСБ і нібито влучання у житловий будинок у Бєдгороді. На Рязанському НПЗ виведено з ладу дві з чотирьох установок первинного перероблення нафти, або 70% потужності заводу.

13 березня безпілотники ГУР Міністерства оборони здійснили атаку на Новошахтинський нафтопереробний завод, розташований в Ростовській області Росії, його роботу зупинено - Укрінформу підтвердило джерело у Силах безпеки і оборони України.

Останні атаки українських безпілотників призвели до зупинки роботи трьох нафтопереробних заводів на території РФ, що становить 12% її нафтопереробних потужностей - Bloomberg

***

Російські добровольці анонсували удари по військових позиціях РФ у Бєлгороді та Курську та закликали місцевих жителів евакуюватися - спільна заява Легіону "Свобода Росії", "Російського добровольчого корпусу" та "Сибірського батальйону"

ЦИТАТА

Анджей Дуда, президент Польщі: «Ми - народ, який кілька разів був поневолений Росією. Якщо Росія виграє війну в Україні, вона нападе ще раз. Він (Путін – ред.) нападатиме на інші держави. Ось чому їх (росіян – ред.) потрібно зупинити. Вони мають бути заблоковані. Вони мають бути покарані».

Дмитро Кулеба, глава МЗС: «Чеська ініціатива – це добре, але недостатньо. Тому сьогодні закрили фінансове питання чеської ініціативи, а завтра вже повинні закривати фінансові питання інших подібних ініціатив. Вони є, і ми про них знаємо. Єдине, чого бракує для їх реалізації, - це фінансового ресурсу».

ВТРАТИ ВОРОГА


ВІЙНА

Головнокомандувач Збройних сил України Олександр Сирський прийняв рішення про посилення резервами, боєприпасами, засобами РЕБ низки військових частин на східному фронті, що в подальшому забезпечить стійкість оборони – Укрінформ.

Оперативна ситуація на східному фронті залишається складною, російська армія продовжує вести наступальні дії, зосереджуючи зусилля в районах Тернів, Іванівського, Бердичів, Тоненького, Вербового і Роботиного - головнокомандувач ЗСУ. Водночас активність росіян на інших ділянках фронту "помітно знизилася". Ймовірно, це сталося через високий рівень втрат окупантів

У Росії заявили, що окупували селище Невельське на Авдіївському напрямку. Спікер Сил оборони Таврійського напрямку Дмитро Лиховій спростував це. За його словами, українські військові продовжують утримувати селище, а інформація росіян є фейком – ЗМІ.

На Авдіївському напрямку бойова обстановка залишається надскладною, Сили оборони завдали ворогу критичного ураження, але окупанти, які переважають кількісно, продовжують тиснути - 3 Окрема штурмова бригада в Telegram

Ворог за минулу добу тричі намагався вибити підрозділи Сил оборони з позицій на лівому березі Дніпра. Сили оборони відбили всі три ворожі спроби штурмів– Сили оборони Півдня

ЗСУ під час відбиття ворожого штурму на Донецькому напрямку знищили шість одиниць бронетехніки російських загарбників - Олександр Тарнавський, командувач ОУСВ «Таврія»

Міністерство оборони і DeepStateUA підписали меморандум про співпрацю, щоб забезпечити Збройні сили України актуальною інформацією – МОУ.

***

У Сумах під час атаки ворожих безпілотників сталося влучання у 5-ти поверховий житловий будинок. Попередньо, пошкоджено 30 квартир, з них 15 – зруйновані.  2 людини загинуло, з-під завалів врятовано 10 людей, 8 з яких отримали травми різного ступеня тяжкості – ОВА.

Внаслідок вечірньої атаки в Кривому Розі постраждало 38 людей, з яких 10 – діти, 5 людей загинуло – ОВА. Завтра у Кривому Розі оголошено День жалоби за загиблими внаслідок ворожої атаки ввечері 12 березня. Ворожа армія вдарила по Кривому Рогу, попередньо, ракетою Х-59.

У селі Грем’яч Новгород-Сіверського району Чернігівської області внаслідок російських обстрілів було пошкоджено газопровід – ОВА.

Станом на 13 березня 2024 року, за офіційною інформацією ювенальних прокурорів, 535 дітей загинули та понад 1254 отримали поранення різного ступеня тяжкості – Офіс генпрокурора.

Внаслідок обстрілів минулої доби російськими військами Сумської, Херсонської та Донецької областей 2 людини загинуло, 20 отримали поранення, серед них 5 дітей – дані ОВА.

НОВИНИ: УКРАЇНА

Президент Зеленський привітав дефлімпійську збірну України, яка на ХХ зимових Дефлімпійських іграх у Туреччині завоювала 19 медалей і вперше в історії очолила командний залік – сайт президента.

Сьогоднішнє засідання комітету Верховної Ради з нацбезпеки й оборони на якому мали продовжити розглядати правки до мобілізаційного законопроєкту скасоване. Причини, та те, коли відновлять засідання, наразі, невідомі. - Федір Веніславський, член комітету. Комітет Верховної Ради з питань національної безпеки, оборони та розвідки ухвалив рішення відхилити всі пропозиції щодо застосування заходів впливу за ухилення від мобілізації, окрім однієї - обмеження керування транспортним засобом.

Міністр освіти і науки Оксен Лісовий підписав з Фондом у сфері освіти в надзвичайних ситуаціях Education Cannot Wait угоду про виділення МОН міжнародного гранту в розмірі 18 млн доларів – МОН.

Новообраний голова НАЗК Віктор Павлущик провів першу зустріч з послами країн «Великої сімки», акредитованими в Україні, та головою Представництва ЄС в Україні, презентував послам своє бачення подальшого розвитку НАЗК - пресслужба НАЗК.

Із Польщі депортували двох українських журналістів, які розслідували тему вантажних перевезень на польсько-російському кордоні - Національна спілка журналістів України. У журналістів інформагентства «Район.ін.юа» Юрія Конкевича й Олександра Пілюка також відібрали техніку.

За клопотанням прокурорів народному депутату України Нестору Шуфричу продовжено запобіжний захід у вигляді тримання під вартою строком на два місяці - до 11 травня – Офіс генпрокурора.

Печерський районний суд Києва на підставі НАЗК визнав народного депутата України Олександра Дубінського винним у порушенні вимог закону щодо запобігання та врегулювання конфлікту інтересів. Суд зобов’язав його сплатити штраф у розмірі до 6 800 гривень - НАЗК.

Зараз на території країни циркулює 29 субваріантів штаму "Омікрон". Від початку 2022 року саме цей штам фактично витіснив інші COVID-штами, зокрема "Дельту" та "Альфу", поширені під час попереднього епідсезону – МОЗ.

***

Попри повномасштабну війну, Україна позбулась залежності від російських технологій та ядерного палива - пресслужба НАЕК "Енергоатом".

Фонд державного майна України 12 березня провів п’ять успішних аукціонів, на яких реалізував активів на ₴20,58 мільйонів – пресслужба фонду.

Фонд гарантування вкладів фізичних осіб виставляє на продаж активи 14 банків, що ліквідуються, на загальну суму ₴1,02 мільярда - пресслужба Фонду гарантування.

Компанія ДТЕК впродовж лютого запустила чотири вугільні лави - пресслужба ДТЕК.

СВІТ: ДОПОМОГА, САНКЦІЇ, ПОДІЇ

У вівторок ввечері Національна асамблея підтримала угоду про безпеку, укладено між Україною та Францією в лютому – Укрінформ.

Американське оборонне відомство відкрите для передачі ATACMS більшої дальності.  Раніше представники Пентагону наполягали на тому, що Збройні сили США повинні зберегти всі свої ракети великої дальності ATACMS для задоволення власних військових потреб -  The Wall Street Journal.

Канцлер Німеччини Олаф Шольц вкотре заявив про своє небажання постачати крилаті ракети Taurus Україні. Шольц вважає неприйнятним для себе постачання такої системи озброєння, "яка може бути ефективно використані лише в тому випадку, якщо вони пов'язані з залученням німецьких солдатів" - Tagesschau.

Міністр юстиції Денис Малюська під час візиту до США заявив про "досить оптимістичні" сигнали від американських законодавців щодо ухвалення додаткової допомоги Україні й висловив готовність Києва погодитись на фінансову допомогу в кредит – Reuters.

Демократи в Палаті представників США ініціювали процедуру збору підписів, аби в обхід спікера Майка Джонсона винести на розгляд законопроєкт із фінансуванням потреб нацбезпеки, що містить допомогу Україні - Reuters.

Президент Франції Еммануель Макрон у п'ятницю, 15 березня, зустрінеться у Берліні з канцлером Німеччини Олафом Шольцом у спробі знизити напруженість навколо України. До них приєднається прем’єр-міністр Польщі Дональд Туск – ЗМІ.

Європейський парламент сьогодні під час пленарного засідання у Страсбурзі ухвалив Акт, що регулюватиме правила в сфері штучного інтелекту (Artificial Intelligence Act) - сайт Європейського парламенту.

Міністр закордонних справ Польщі Радослав Сікорський заявив, що Варшава приєдналася до ініціативи Чехії щодо закупівлі сотень тисяч артилерійських снарядів для України, але відмовився назвати суму, яку виділяє його уряд – Bloomberg

***

Ситуація на кордоні

У середу о 10:00 за варшавським часом розпочалися акції протесту і блокування руху вантажного транспорту перед пунктом пропуску «Корчова - Краківець» - Держмитслужба.

Станом на сьогодні блокування здійснюється на п'яти пунктах пропуску – ДПСУ.

Польські протестувальники з 14-ї години середи почали пропускати через пункти пропуску “Дорогуськ-Ягодин” і "Зосін-Устилуг" по п’ять вантажівок на годину в бік кордону з Україною – ДПСУ.

Питання щодо блокування кордону з Україною польськими фермерами і захисту певних сегментів сільгоспвиробництва Польщі можуть бути вирішені упродовж кількох тижнів - голова комітету Сейму Польщі

***

Європейський Союз виключив зі списків санкцій засновника російського "Яндекса" Аркадія Воложа - Офіційний журнал ЄС

США відправили у східну частину Середземного моря чотири військові кораблі з метою створення інфраструктури для забезпечення доставки в Газу гуманітарних вантажів - Центральне командування (CENTCOM) збройних сил США.

ВОРОГ

Путін заявив, що країна-агресор Росія нібито готова до мирного вирішення розв'язаної нею війни в Україні, але тільки з урахуванням захоплених нею територій і з «гарантіями» для Москви - російська служба ВВС. Путін попередив Захід, що Росія технічно готова до ядерної війни, і що якщо США відправлять війська в Україну, це буде розглядатися як значна ескалація війни.

Путін прокоментував прорив бійців легіону "Свобода Росії", "РДК" та "Сибірського батальйону" в Бєлгородську та Курську області. Він вважає це спробою зірвати вибори та "отримати козир" для обміну територій на можливих переговорах – росЗМІ.

Українська ІТ-армія атакувала низку російських порталів, серед яких - система оплати проїзду «Трійка», що обслуговує пасажирів московського метро. Через збій власники транспортних карток у Москві та Казані не могли оплатити квитки, поповнити картку проїзду та розрахуватися за паркування - пресслужба Міністерства цифрової трансформації України, передає Укрінформ.

Росія використовує призовників для захисту свого кордону з Україною та прогнозує нові вторгнення російських добровольчих загонів напередодні виборів - Інститут вивчення війни

У Білорусі почалися чергові військові навчання, а інструкторами у білоруських військових стали росіяни - Центр національного спротиву