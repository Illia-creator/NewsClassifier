Демократичний світ не визнав результати «виборів» Путіна. Рада міністрів закордонних справ ЄС схвалила €5 мільярдів на військову підтримку України
Ми зібрали для вас інформацію про сімсот п’ятдесят четвертий день Великої війни: чим жили Україна та українці 18 березня 2024 року.

НАЙВАЖЛИВІШЕ

Реакція світу на “псевдовибори” в РФ

Євросоюз розкритикував "вибори президента" у Росії, оскільки вони проходили з численними обмеженнями, без участі реальної опозиції і на тимчасово окупованих територіях України - заява від імені високого представника ЄС із закордонних справ і політики безпеки Жозепа Борреля.

Вибори, очевидно, не є ані вільними, ані чесними, враховуючи, як Путін ув’язнив політичних опонентів і не дозволив іншим балотуватися проти нього -  речника Ради національної безпеки Білого дому (США).

Генеральний секретар НАТО назвав протиправними «вибори», організовані на тимчасово окупованих територіях України й Грузії, а так звані президентські вибори у Росії, на його думку, не були ані вільними, ані справедливими — сайт НАТО.

Франція бере до відома очікувані результати так званих «виборів» у Росії, згідно з якими диктатор Путін залишається «президентом» на п'ятий термін, та наголошує, що ніколи не визнає результати «голосування» на тимчасового окупованих українських територіях — МЗС

Міністр закордонних справ Великої Британії Девід Кемерон у понеділок поширив допис про російські президентські "вибори", поставивши під сумнів їх чесність - британський міністр  у соцмережі Х. Кемерон підкреслив, що Росія відкрила виборчі дільниці також на тимчасово окупованих територіях України, і що голосування проходило «з обмеженим вибором» та без незалежних спостерігачів ОБСЄ.

Міністерство закордонних справ Грузії засуджує проведення «виборів» президента РФ в окупованих регіонах Грузії та незаконне відкриття виборчих дільниць — МЗС Грузії

Те, що росіяни називають "виборами" президента РФ, не було легітимним волевиявленням, а місце призначеного президентом Путіна – в Гаазі в якості воєнного злочинця — глава МЗС Естонії.

Румунія засуджує проведення так званих виборів на окупованих Росією територіях - Лумініта Одобеску, глава МЗС Румунії

Міністр закордонних справ ФРН Анналена Бербок заявила, що «псевдовибори» в Росії є порушенням міжнародного права — Укрінформ.

Голосування на так званих виборах президента РФ відбулося в умовах надзвичайних репресій проти суспільства, що унеможливлювало вільний і демократичний вибір - МЗС Польщі.

Офіційна Рига заявила, що не сприймає як справжні вибори процес голосування, організований у Росії, та "переобрання" Путіна — ЗМІ.

***

На засіданні Ради міністрів закордонних справ ЄС, в якому взяв участь глава МЗС України Дмитро Кулеба, ухвалено остаточне рішення щодо виділення додаткових 5 мільярдів євро на військову підтримку України в рамках Європейського фонду миру — МЗС України.

Уряд ухвалив план для Ukraine Facility і передасть його Єврокомісії.  План є основою надання фінансової підтримки в межах програми, яка розрахована на чотири роки й має загальний обсяг 50 мільярдів євро – Денис Шмигаль, очільник уряду.

Міжнародна коаліція за повернення українських дітей вже обʼєднала 33 країни — Андрій Єрмак, глава ОП. До України та Канади долучилися Албанія, Австрія, Бельгія, Болгарія, Чехія, Коста-Ріка, Данія, Естонія, Фінляндія, Франція, Грузія, Німеччина, Ісландія, Ірландія, Італія, Латвія, Литва, Люксембург, Мальта, Молдова, Чорногорія, Нідерланди, Північна Македонія, Норвегія, Польща, Португалія, Румунія, Іспанія, Швеція, Велика Британія і Сполучені Штати Америки.

ЦИТАТА

Денис Шмигаль, прем’єр-міністр України: “Ми чекаємо і хочемо отримати схвалення Європейської Ради на найближчому засіданні (цього тижня) і віримо, що зможемо розпочати переговори про вступ у першій половині цього року... Ми сподіваємося, що наші європейські партнери схвалять його без будь-яких додаткових поправок, як пропонує Європейська комісія”.

Грант Шеппс, міністр оборони Великої Британії:  «Путін вкрав чергові “вибори”, але Україну він не вкраде. Велика Британія працюватиме зі своїми союзниками, щоб зупинити цього злодія, збільшуючи нашу колективну підтримку України. Як показує історія, ми повинні зупинити диктаторів і автократів, інакше вони продовжать красти ще більше».

ВТРАТИ ВОРОГА


ВІЙНА

У Легіоні Свобода Росії озвучили втрати окупантів за кілька днів операції у Бєлгородській та Курській областях . Станом на ранок 18 березня втрати армії Росії в прикордонні склали: 613 вбитими, 829 пораненими, ще 27 людей потрапили в полон — Tелеграм-каналі Легіону «Свобода Росії».

Легіон «Свобода Росії» повідомив про знищення ще одного складу боєкомплектів у смт Тьоткіно Курської області РФ - Tелеграм-каналі Легіону «Свобода Росії».

***

Головнокомандувач ЗСУ Олександр Сирський призначив начальником служби звʼязків з громадськістю Командування Повітряних сил прдеставника Сухопутних військ майора Іллю Євлаша - командування Повітряних сил

Росіяни атакували на 7 напрямках, найактивніше на Новопавлівському, завдали 14 ракетних та 75 авіаційних ударів, на фронті за добу відбулося 72 бойових зіткнення — Генштаб.

У РФ розраховують, що їм вистачить снарядів для домінування на полі бою ще на тривалий час. Від початку поточного року літаки противника скинули на позиції Сил оборони понад 3500 авіабомб, що у 16 разів більше порівняно з 2023-м - генерал-лейтенант Гаврилюк.

Сили оборони надалі завдають вогневого ураження по місцях дислокації ворога, вогневих позиціях і тилах. Протягом доби отримали підтвердження, що у ворога стало менше на: 228 окупантів; 14 гармат; 39 одиниць автобронетехніки; 2 одиниці спеціальної техніки; 2 човни; 2 розвідувальні БПЛА - пресслужба Сил оборони півдня України.

Минулого тижня на фронті відбулося понад 580 бойових зіткнень, противник завдав 63 ракетних та більш як 665 авіаційних ударів - Андрій Ковальов, речник Генерального штабу ЗСУ

Вночі 18 березня в українському небі були збиті 17 із 22 російських ударних безпілотників — Повітряні сили ЗСУ.

Міністерство оборони Росії має намір захищати Чорноморський флот (ЧФ) від ударів з боку ЗСУ і, ймовірно, змінило командувача флоту в рамках цих зусиль -  ISW

Журналіст Станіслав Ясинський обійняв посаду речника Командування Медичних сил Збройних сил України — Укрінформ.

Прем’єр-міністр України Денис Шмигаль повідомив про виділення додаткових 5 млрд грн для Сил безпеки і оборони — сайт Уряду.

***

У Миколаєві внаслідок російського ракетного удару по інфраструктурному обʼєкту у неділю, 17 березня, кількість постраждалих зросла до дев’яти осіб, одна людина загинула — ОВА,

В Олександрійському районі Кіровоградської області внаслідок атаки російських дронів пошкоджені приватні промислові об'єкти і житлові будинки — ОВА.

НОВИНИ: УКРАЇНА

Президент Володимир Зеленський 18 березня провів засідання Ставки верховного головнокомандувача, на якій ішлося про ситуацію на фронті, озброєння та будівництво фортифікацій. Заслухав доповіді головнокомандувача ЗСУ Олександра Сирського і Прем’єр-міністра Дениса Шмигаля - президент у Телеграмі.

***

Сенатор-республіканець Сполучених Штатів Ліндсі Грем у понеділок прибув до Києва - посольство США в Україні в соцмережі X. А Ліндсі Грем  зустрівся з народними депутати. Вони обговорили зусилля Верховної Ради  на шляху до європейської інтеграці.

Президент Володимир Зеленський під час зустрічі з сенатором США Ліндсі Гремом та тимчасовим повіреним у справах США в Україні Робертом Нідемом розповів про ситуацію на полі бою та життєво важливу роль американської допомоги для України — сайт глави держави.

Прем'єр-міністр України Денис Шмигаль і сенатор-республіканець США Ліндсі Грем обговорили нагальні потреби України для економіки та фронту — сайт уряду.

***

Міністерство закордонних справ України закликало ЗМІ не називати фарс у Росії словом «вибори», аби несприяти Кремлю у створенні ілюзії виборчого процесу — МЗС.

Комітет Верховної Ради з питань нацбезпеки, оборони та розвідки шукає способи забезпечення людей з інвалідністю необхідним доглядом, водночас у цьому питанні має бути перекрита лазівка для ухилянтів - Єгор Чернєв, народний депутат.

Кабінет Міністрів ухвалив рішення з 1 квітня скоротити 19,3 тис. вакантних штатних посад у системі державних органів - пресслужба Мінфіну.

У ніч проти неділі, 31 березня 2024 року, в Україні відбудеться перехід на літній час. О третій годині ночі за київським часом буде запроваджено літній час шляхом переведення годинникової стрілки на одну годину вперед. Водночас гаджети цей перехід зроблять автоматично — Укрінформ.

Із 20 по 23 березня у Сумах відбудуться покази спеціальної програми 12-го Київського міжнародного фестивалю короткометражних фільмів (KISFF) - Укрінформ.

***

ПрАТ «Українське Дунайське пароплавство» створило послугу комплексного перевезення за єдиним тарифом для європейських річкових портів - пресслужба підприємства.

На майданчику Української енергетичної біржі (УЕБ) у лютому 2024 року реалізували 104,506 млн кубометрів природного газу на різних сегментах ринку - пресслужба УЕБ.

Із початку 2024 року, станом на 18 березня, на платформі Prozorro.Продажі завершилося 2,8 тис. успішних аукціонів, за результатами яких до бюджетів різних рівнів надійшло понад 678,3 млн грн - пресслужба АТ «Prozorro.Продажі»

Аудит Рахункової палати виявив, що війна, пожежі та незаконне вирубування дерев завдали державі збитків на майже 23 млрд грн - пресслужба Рахункової палати.

У березні 2024 року на ВП «Рівненська АЕС», ВП «Південноукраїнська АЕС», ВП «Хмельницька АЕС» було успішно проведено двадцять першу ротацію експертів постійних моніторингових місій Міжнародного агентства з атомної енергії - Державна інспекція ядерного регулювання (ДІЯРУ).

СВІТ: ДОПОМОГА, САНКЦІЇ, ПОДІЇ

Під час конференції, що відбудеться цього тижня у Люксембурзі, Україна і НАТО започаткують партнерство нового рівня із вдосконалення процедур оборонного замовлення, щоб зробити цей важливий процес більш швидким, стабільним та прозорим — сайт НАТО

Президент Румунії Клаус Йоганніс дав згоду на перевезення територією Румунії деякої зброї для України та навчання українських пілотів на F-16 в Європейському навчальному центрі F-16 (EFTC) на військово-повітряній базі Фетешті - Digi24

Міністр оборони США Ллойд Остін вирушив до Німеччини, де проведе засідання Контактної групи з питань оборони України у форматі «Рамштайн» - Укрінформ.

Рада міністрів закордонних справ ЄС у понеділок має ухвалити заяву щодо так званих "виборів" президента РФ, а також обговорити війну Росії проти України та ситуацію на Близькому Сході — АРА.

Влада Китаю розглядає можливість участі в Глобальному саміту миру з припинення війни в Україні, який найближчими місяцями планує провести нейтральна Швейцарія — Reuters.

Дональд Трамп припустив, що лідер РФ Володимир Путін може бути причетний до смерті опозиціонера Олексія Навального - Politico

Чеська Республіка використовує контакти часів холодної війни, щоб знайти боєприпаси для України, і здійснює закупівлі снарядів у країнах, які вважаються союзниками Москви - The Wall Street Journal.

Польські фермери у понеділок, 18 березня, заблокували два основні пункти пропуску на кордоні з Німеччиною на знак протесту проти імпорту сільськогосподарської продукції з-за меж Європейського Союзу та екологічної політики ЄС,. Блокада на пунктах пропуску "Сьвецько" та "Ґубінек" триватиме до вечора 20 березня - AFP.

У Румунії почали будувати найбільшу в Європі базу НАТО, на території якої зможуть розмістити до 10 000 військовослужбовців та їхніх сімей — Euronews.

Посольство Великої Британії в Україні спростувало інформацію про смерть короля Чарльза ІІІ - британське дипломатичне представництво в соцмережі X. Інформація про смерть короля Британії зʼявилася в понеділок в російських ЗМІ, які посилалися на неіснуючу заяву Букінгемського палацу, відсутню на офіційній сторінці чи в соцмережах.

ВОРОГ

Російський Центрвиборчком відзвітував, що підрахував 100% протоколів на "виборах" президента РФ, за результатами яких Путін набрав 87,28% - росЗМІ.

Путін після завершення в країні "виборів" заявив, що у разі конфлікту Росії з НАТО, світ опиниться "за один крок"  від Третьої світової війни — росЗМІ.

Іран, Китай, КНДР, Узбекистан та Венесуела привітали російського диктатора Путіна з "перемогою" на виборах президента РФ, хоча офіційно ЦВК ще не закінчила підрахунок голосів — росЗМІ.

Північна Корея з минулого року відправила до Росії близько семи тисяч контейнерів з боєприпасами та іншим військовим обладнанням - міноборони Південної Кореї