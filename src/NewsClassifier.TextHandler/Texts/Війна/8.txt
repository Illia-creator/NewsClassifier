Безпілотники ГУР атакували нафтопереробне підприємство в Калузькій області. Єврокомісія сьогодні виділила €500 мільйонів в рамках Акту з підтримки виробництва боєприпасів
Ми зібрали для вас інформацію про сімсот п’ятдесят перший день Великої війни: чим жили Україна та українці 15 березня 2024 року.

НАЙВАЖЛИВІШЕ

Нафтопереробне підприємство «Первый завод» у Калузькій області РФ у ніч проти 15 березня атакували безпілотники Головного управління розвідки Міноборони України -

повідомило Укрінформу джерело у ГУР.

Єврокомісія сьогодні виділила €500 мільйонів в рамках Акту з підтримки виробництва боєприпасів (ASAP). Це дозволить європейській оборонній промисловості наростити обсяги виробництва боєприпасів до 2 мільйонів снарядів (калібру 155-мм – ред.) на рік до кінця 2025 року – сайт ЄК

Обстріл Одеси – воєнний злочин найвищого рангу

Внаслідок ракетного удару ворога по Одесі вдень 15 березня загинули 19 людей, серед яких фельдшер і співробітник ДСНС, постраждали 73 людей, з них семеро – співробітники Державної служби з надзвичайних ситуацій – ОВА.

Унаслідок російської ракетної атаки в Одесі 15 березня загинули ексзаступник мера Сергій Тетюхін та командир батальйону “Цунамі” Олександр Гостіщев - Андрій Вагапов, депутат Одеської міської ради.

Росія вдарила по Одесі ракетами «Іскандер-М» з Криму. Внаслідок атаки по об’єктах цивільної інфраструктури міста зруйновано триповерхову будівлю рекреаційного об'єкта, пошкоджено щонайменше 10 приватних будинків, станцію техобслуговування, газопровід низького тиску, автомобілі швидкої допомоги та пожежно-рятувальні автомобілі – Сили оборони Півдня

***

Засудження виборів в РФ

Рада безпеки ООН збереться сьогодні на засідання для обговорення нелегітимної спроби Росії провести так звані президентські вибори на тимчасово окупованих територіях України - Сергій Кислиця, український представник в ООН

Запоріжжя, Херсонщина, Луганськ, Донецьк і Крим – це Україна. США не визнають і ніколи не визнаватимуть результати фіктивних виборів, проведених на окупованих українських територіях - посольство США в Україні

Світовий конгрес українців (СКУ) категорично засуджує так звані вибори президента РФ, які окупанти незаконно організовують на тимчасово окупованих українських територіях Криму, а також Донецької, Луганської, Запорізької та Херсонської областей, адже їх проведення є підготовкою до нового етапу геноциду українців - сайт організації.

Британія засуджує проведення Росією президентських "виборів" на суверенній території України й ніколи не визнає їх результатів - Нілл Голланд, постійний представник Великої Британії при ОБСЄ

ЦИТАТА

Емманюель Макрон, президент Франції: «Ми робимо все можливе, щоб допомогти Україні перемогти Росію, тому що я скажу дуже просто: не може бути тривалого миру в Європі, якщо не буде суверенітету, якщо не буде повернення до міжнародно визнаних кордонів України, включно з Кримом».

Едгарс Рінкевичс, президент Латвії: «Ми не повинні проводити "червоні лінії" для себе, ми повинні проводити червоні лінії для РФ і не боятися їх дотримуватися. Україна має перемогти, Росію треба перемогти. Russia delenda est!».

ВТРАТИ ВОРОГА


ВІЙНА

На Авдіївському напрямку противник вже декілька діб поспіль намагається прорвати оборону наших військ у смугах трьох бригад, щоденно кидаючи в бій штурмові підрозділи на техніці та в пішому порядку – Олександр Сирський, головнокомандуючий ЗСУ.

Окупанти продовжують тиснути по всій лінії фронту, найгарячіше було на Новопавлівському та Авдіївському напрямках, росіяни завдали 16 ракетних та 130 авіаційних ударів, 65 разів обстріляли позиції українських військ та населені пункти з РСЗВ, загалом за добу на фронті відбулося 76 бойових зіткнень – Генштаб.

Росіяни задіюють тактичні та оперативні резерви з метою підтримувати і нарощувати наступальні операції на сході України, допоки українці не отримали допомогу Заходу - Інститут вивчення війни (ISW).

Бійці третьої штурмової бригади на Авдіївському напрямку ліквідували місце дислокації командного складу російського підрозділу – пресслужба бригади.

Гуманітарним коридором, який оголосили Російський добровольчий корпус, легіон «Свобода Росії» та Сибірський батальйон для евакуації мирних жителів із Бєлгородської та Курської областей РФ, станом на ранок п'ятниці виїхали близько 8 тисяч цивільних автомобілів - Телеграм-канал РДК.

У ніч на 15 березня 2024 року російські окупанти ударили 7-ма зенітними керованими ракетами С-300/С-400 по Харківщині та Донеччині, однією керованою авіаційною ракетою Х-59 по Полтавщині та 27-ма ударними БпЛА типу "Shahed". Всі 27 «Шахедів» було знищено – Повітряні сили ЗСУ.

***

В Україну повернули тіла ще 100 загиблих військових у межах чергового репатріаційного заходу - Координаційний штаб з питань поводження з військовополоненими

Вночі окупанти завдали удар безпілотником по цивільній інфраструктурі Вінниччини. 2 людини загинуло, 4 отримали поранення – ДСНС.  В Тульчинській громаді, через падіння уламків БПЛА пошкоджено житловий будинок. Двоє людей госпіталізовані.

Російські війська вбили в Україні 535 дітей і ще 1257 дітям завдали поранень – Офіс генпрокурора.

НОВИНИ: УКРАЇНА

Президент Зеленський увечері 15 березня повідомив, що провів важливі військові наради, на яких, зокрема, визначили найуразливіші місця ворога - Зеленський у соцмережах. Президент заслухав доповідь Головнокомандувача ЗСУ Олександра Сирського, який повернувся з Авдіївського напрямку і розповів про ситуацію там та на інших ключових ділянках фронту.

Міністр закордонних справ Дмитро Кулеба у телефонній розмові з генеральним секретарем НАТО Єнсом Столтенбергом наголосив на важливості збільшення і прискорення постачання військової допомоги Україні - голова української дипломатії у X (Twitter).

Україна має чітку позицію, що країна-агресор Росія, яка порушує всі міжнародні правила та гуманітарні норми, не буде учасником першого Глобального саміту миру, й ті країни, які справді хочуть досягти на ньому результату, її поділяють - Ігор Жовква, заступник керівника ОП.

Кабінет Міністрів

-  схвалив розроблену Міністерством культури та інформаційної політики Державну цільову національно-культурну програму забезпечення всебічного розвитку і функціонування української мови як державної в усіх сферах суспільного життя на період до 2030 року

-  схвалив проєкт Закону "Про денонсацію угоди між Кабінетом Міністрів України та урядом Республіки Білорусь про співробітництво в галузі попередження надзвичайних ситуацій та ліквідації їх наслідків".

-  ухвалив рішення, що дозволить інвесторам отримати компенсацію за збудовані об’єкти інженерно-транспортної інфраструктури.

-  затвердив, що Національне військове меморіальне кладовище буде розташоване поблизу селища Гатне, що межує з Києвом.

Навчальні заняття в школах Київської області завершаться до 31 травня. У червні працюватимуть тимчасові екзаменаційні центри, пришкільні табори, хаби з надолуження освітніх втрат, гуртки та секції – КМДА.

Начальник комунального підприємства «Київський метрополітен» Віктор Брагінський написав заяву про звільнення – КМДА. Раніше мер Києва повідомляв, що Брагінський буде відсторонений від виконання обов'язків директора столичного метро. Далі фактами, оприлюдненими в розслідуванні журналістів Bihus info, мають займатися відповідні органи.

Ухвалення закону про мобілізацію не вплине на темпи проведення самої мобілізації, адже цей закон у першу чергу - про військовий облік - Сергій Рахманін, член Комітету Верховної Ради з питань нацбезпеки, оборони та розвідки

***

Морський коридор тиждень тому запрацював у цілодобовому режимі, що дає змогу ще збільшити його пропускну спроможність - Юрій Васьков, заступник Міністра розвитку громад, територій та інфраструктури України.

З початку 2024 року група "Нафтогаз" сплатила державі 11,4 млрд грн податків, у лютому - 5,3 млрд гривень - пресслужба групи "Нафтогаз".

Кабінет міністрів схвалив для направлення у Верховну Раду законопроєкт про поступове підвищення акцизу на тютюнові вироби до 2028 року – сайт Уряду.

У 14 областях України аграрії розпочали сівбу ярих культур; станом на 14 березня засіяно 128,1 тис. га зернових та зернобобових – Мінагрополітики.

У Донецькій області в 2021 році посівні площі становили понад 1,041 млн гектарів, а в 2024 році вони скоротилися до 337 тис. гектарів, тобто втричі – ОВА.

СВІТ: ДОПОМОГА, САНКЦІЇ, ПОДІЇ

Міністерство оборони США офіційно анонсувало особисту участь глави Пентагону Ллойда Остіна на очному засіданні Контактної групи з питань оборони України наступного тижня в Німеччині – Укрінформ.

У Берліні відбулася зустріч у форматі Ваймарського трикутника. Головною темою обговорення у відомстві німецького канцлера стане підтримка України – Укрінформ. Лідери Веймарського трикутника погодилися, що допомога для України має бути негайною і якомога більшою, аби ситуація Україна найближчим часом не погіршилася, а покращилася.

Прем'єр-міністр Латвії Евіка Сіліня заявила, що підтримує ідею відправити війська НАТО в Україну для навчання українських військових, після того як президент Франції Еммануель Макрон дав зрозуміти, що він відкритий для подібних кроків - Bloomberg.

Президент Франції Емманюель Макрон у відповідь на нові погрози Путіна щодо готовності РФ до ядерної війни, нагадав, що Франція є "ядерною силою" і недоречно погрожувати, коли "у вас є ядерна зброя" - Le Figaro.

Заступниця речника Пентагону Сабріна Сінгх у відповідь на появу ініціатив з боку республіканців запропонувати Україні запозичення сказала, що найкращим способом допомогти Україні буде ухвалення законопроєкту, який передбачає виділення прямої допомоги Україні в сумі понад $60 млрд, ніж пропозиції виділити їй замість цього гроші в кредит – Укрінформ.

Греція цього року продовжить постачання військової техніки та боєприпасів Україні за посередництва Чехії - Ekathimerini. Афіни готові передати українським Збройним силам 2 000 авіаційних ракет Zuni, 90 000 протитанкових снарядів калібру 90-мм, 4 мільйони набоїв для стрілецької зброї та 70 американських 155-мм гаубиць М114А1.

Сполучені Штати надіслали Ірану "дуже чіткі" сигнали не постачати Росії далекобійні ракети для їх використання у війні проти України – Ентоні Блінкен, держсекретар США.

Португалія приєднається до ініціативи Чехії щодо закупівлі боєприпасів для України у третіх країн і виділить на це 100 мільйонів євро - Міністерство оборони Португалії.

Незалежна міжнародна комісія ООН з розслідування порушень в Україні задокументувала нові докази того, що російська влада та її війська вчинили воєнні злочини та порушили міжнародне та гуманітарне право на тимчасово окупованих українських територіях - доповіді комісії.

Прем'єр-міністр Великої Британії Ріші Сунак виключив проведення парламентських виборів 2 травня, коли відбудуться вибори до місцевих органів влади - Bloomberg,

Прем'єр-міністр Ізраїлю Беньямін Нетаньягу відкинув черговий варіант угоди про перемир'я з палестинським ісламістським рухом ХАМАС - Reuters.

ВОРОГ

Путін заявив, що події в Бєлгородській і Курській областях мають на меті зірвати "вибори" в Росії і "не залишаться безкарними "– росЗМІ.

Російські видання пишуть про перші «порушення», які почали фіксувати незалежні активісти під час голосування на так званих виборах президента. На одній із виборчих дільниць Воронежа портрет Путіна завісили простирадлом, а на іншій бюлетені підкинули в урну до початку голосування – Радіо Свобода.

Міністерство оборони Росії планує використати у незаконних «виборах президента РФ» дані своїх військових, які нещодавно загинули, зникли безвісти або потрапили у полон – ГУР.

Першим завданням нового головкома ВМФ РФ Олександра Моїсеєва стане стабілізація безпеки та поліпшення боєздатності російського флоту в Чорному морі – британська розвідка.

Російські доходи від морського експорту сирої нафти у лютому зросли на 12% (24 млн євро на день), але обсяг її експорту скоротився на 3% порівняно з попереднім місяцем - звіт Центру дослідження енергії й чистого повітря (CREA).

Уряд Білорусі 14 березня вирішив запровадити "вимушені заходи" у відповідь на закриття Литвою двох прикордонних пунктів пропуску - БЕЛТА. Постанова білоруського уряду передбачає заборону на імпорт з Литви окремих товарів, зокрема харчових продуктів, будівельних виробів і побутової техніки, одягу і запасних частин до транспортних засобів, а також шини, алкоголь та інші товари.

Підготувала Марина Дмитрів, Київ