Фінал Кіченок, феєрія Ястремської, сила Костюк та травма Світоліної.
Відомі імена переможниць Відкритого чемпіонату Австралії в одиночному та парному розрядах. Шанс на перемогу мали й представниці України. Як українські тенісистки підкорювали корти Австралії, читайте в матеріалі від Укрінформу.

Нездійсненна мрія Кіченок

Людмила Кіченок вперше в кар'єрі вийшла у фінал жіночого парного Grand Slam. Варто відзначити, що у фінал змагань такого рівня українка пробилась вдруге: у 2023 році Кіченок у парі з хорватом Мате Павичем виграла парний змішаний турнір Вімблдону.


Натхненна торішнім успіхом, Кіченок у тандемі зі своєю латвійською подругою Єленою Остапенко крок за кроком йшли до головного поєдинку. У п'яти матчах на шляху до фіналу Кіченок та Остапенко поступилися лише одним сетом — у матчі другого кола з господарками змагань Кімберлі Біррелл та Олівією Гадецькі. 

До фіналу пара підходила у відмінній формі, тому, очевидно, претендувала на перемогу. Завадити цьому могли другі сіяні — Сє Шувей з Китайського Тайбею та Елізе Мертенс з Бельгії. Так і сталось. Перша партія фінального матчу пройшла за повної переваги Мертенс і Шувей: вони зробили одразу три брейки. Натомість Кіченок і Остапенко не заробили жодного брейкпойнту на подачі суперниць – 6:1 на користь бельгійсько-тайванського дуету. Другий сет подарував вболівальникам Кіченок і Остапенко надію: українсько-латвійський дует вперше взяв гейм на подачі суперниць, однак за рахунку 2:1 дівчата втратили перевагу, програвши власний гейм «під нуль». Цей сет нагадував гойдалки, у яких українка і латвійка постійно наздоганяли суперниць. Перевести гру на тай-брейк також не вдалось – 7:5. Мертенс і Шувей у підсумку виграли чемпіонський титул. 


Читайте також: Кіченок та Остапенко поступилися у фінальному матчі Australian Open
Результат Людмили – неабияке досягнення для українки й українського тенісу загалом, адже востаннє українки грали у фіналі парного розряду у 2008 році. Тоді сестри Бондаренко здобули перемогу на Australian Open.

Яскравий шлях Ястремської

Даяна, здається, вразила і зачепила своєю грою кожного вболівальника турніру у Мельбурні. Шлях українки на кортах Австралії розпочався з кваліфікації – Даяна здобула три перемоги, після чого впевнено пройшла п'ять раундів основної сітки. Варто зауважити, що вона розгромила переможницю Вімблдона-2023 Маркету Вондрошову (6:1, 6:2) та обіграла дворазову чемпіонку Australian Open Вікторію Азарєнку (7:6(6), 6:4). За крок до фіналу українку зупинила китаянка Цінь Вень Чжен - 4:6, 4:6. Зазначимо, що під час першої партії Даяна брала медичний тайм-аут через біль у животі.


До Australian Open-2024 Ястремська жодного разу у кар'єрі не проходила далі стадії 1/8 фіналу. А вже у поточному розіграші Відкритого чемпіонату Австралії двічі поспіль оновила особистий рекорд: спершу пройшла у чвертьфінал, а згодом - у півфінал змагань. Півфінал AO не лише найкращий особистий результат у кар'єрі Даяни - це повторення рекорду України на рівні всіх Grand Slam. Ястремська стала лише другою українською тенісисткою в історії, яка зіграла у півфіналі жіночої одиночної сітки на турнірах серії Grand Slam. Уперше це вдалося Еліні Світоліній. Крім того, 23-річна Ястремська стала наймолодшою українкою в історії у півфіналах турнірів Grand Slam.


Читайте також: Даяна Ястремська зупинилася у півфіналі Відкритого чемпіонату Австралії
Крім українських рекордів, Даяні вдалось повторити унікальний рекорд Australian Open 46-річної давності. Вихід з кваліфікації до півфіналу стався на жіночому турнірі Australian Open лише вдруге в історії змагань. Уперше це зробила австралійка Крістін Метісон у 1978 році. 

Спільний рекорд Ястремської та Костюк

Україна вперше в історії мала представництво двох тенісисток у чвертьфіналі турнірів серії Grand Slam. Крім Даяни Ястремської до чвертьфіналу Відкритого чемпіонату Австралії пройшла Марта Костюк. 


За всю історію Україна жодного разу не була представлена у чвертьфіналі у такій кількості на Grand Slam. Костюк також оновила свій персональний рекорд – вона вперше вийшла до 1/4 фіналу на рівні всіх Grand Slam. Попередній найкращий результат — 1/8 фіналу на Ролан Гаррос-2021.

Українка на Australian Open здолала американку Клер Лю (6:3, 4:6, 6:1), бельгійку Елізе Мертенс (5:7, 6:1, 7:6 (10-6)), «нейтральних» Еліну Аванесян (2:6, 6:4, 6:4) та Марію Тимофєєву (6:2, 6:1). 

Кривдницею українки стала 19-річна американка Гофф (4-та ракетка світу). Матч проти Гофф спочатку складався на користь Костюк. У першому сеті українка вела із рахунком 5:1, проте чинна чемпіонка US Open змогла зробити камбек і повела в рахунку на тайбрейку. У другій партії тайбрейк завершився вже на користь українки. Натомість у вирішальному сеті перемогу святкувала юна тенісистка з США — 6:2.


Читайте також: Australian Open: Марта Костюк завершила виступ за крок до півфіналу
До речі, вже зовсім скоро Костюк оновить ще один власний рекорд. У режимі реального часу Костюк вперше пройшла до топ-30 одиночного світового рейтингу WTA, де посідає 28-ме місце. Наразі українка перебуває на 37-й сходинці.

Драма Світоліної

З кожним матчем Еліна ставала все сильнішою. В основі АО-2024 Світоліна провела три матчі та виграла кожен з них у двох сетах. До четвертого кола Еліна вийшла після перемог над австралійкою Тайлою Престон (6:2, 6:2), болгаркою Вікторією Томовою (6:1, 6:3) та швейцаркою Вікторією Голубич (6:2, 6:3).


Разом із Лесею Цуренко, Мартою Костюк і Даяною Ястремською Еліна вийшла у третє коло турніру, побивши національний рекорд на цій стадії. Чотири українки у третьому колі Australian Open-2024 – рекорд України на цій стадії змагань на рівні Grand Slam. Дотепер найкращим результатом був вихід трьох тенісисток на чотирьох тенісних мейджорах.

Шлях Еліни став драматичним саме у матчі четвертого кола проти 19-річної чешки Лінди Носкової. Світоліна розпочала матч з програшу у трьох стартових геймах. За рахунку 2:0 українська тенісистка взяла медичний тайм-аут, після якого вирішила знятися з гри.


Читайте також: Світоліна не змогла дограти матч 1/8 фіналу через травму
На заваді Світоліної стала травма спини. Українка не змогла стримати емоцій, покидаючи межі корту. Після гри Світоліна на пресконференції розповіла, що відчула гострий спазм, який повністю заблокував її спину.

Українки дійсно вразили на старті сезону. Дякуємо кожній за відданість та бажаємо успіху на майбутніх турнірах. 

Наступний Grand Slam – Відкритий Чемпіонат Франції з тенісу (Ролан Гаррос) стартує 20 травня і триватиме до 9 червня.