Тестуємо цивілізованість правової системи Росії на спортивному прикладі.
В Україні існує шанобливе, позитивне ставлення до словосполучення «суд у Нідерландах». Особливо – після рішення МКС про видачу ордеру на арешт президента Путіна, обґрунтовано прийнятого у зв’язку з прямою участю у кіднепінгу українських дітей. Звісно, російська сторона не збирається його виконувати, ба більше, ретельно убезпечується, аби її любого вождя де-небудь не затримали.

Та от в середу з’явилося ще одне рішення суду в Нідерландах щодо нинішнього мешканця російських просторів. Ця історія не схожа на путінську, та все ж є спільне: наявність правових стосунків у парі «Нідерланди – Росія». Тому небезкорисним буде розглянути і цей приклад.

Хто такий Квінсі Промес – кумир спартаківців

Отже в День закоханих суд в Амстердамі засудив улюбленця червоно-білих фанатів, футболіста московського «Спартака», ексгравця збірної Голландії Квінсі Промеса до 6 років ув’язнення. Його визнали винним у справі про контрабанду понад 1300 кілограмів кокаїну. За версією слідства, футболіст був учасником злочинної мережі, в якій виконував одну з керівних ролей та фінансував операції. 

Прокуратура Нідерландів не змогла домогтися від російської сторони екстрадиції футболіста. Тому на засіданні суду Промеса не було. Навпаки, він грав у передсезонному турнірі, та, вийшовши на заміну, забив два м’ячи – ніби окремо доводячи власникам «Спартака», що видавати такого корисного гравця не можна ні в якому разі.


Квінсі Промес справді якісний гравець голландської школи. І зірковий зліт його стався саме в «Спартаку», десять років тому. Російському клубу 22-річний гравець теж дістався не дешево – 10 млн євро. Але гра в нього тут, що називається, «пішла», 2017 року він допоміг завоювати «Спартаку перші за 16 років золоті медалі. А в середині 2018-го його було продано іспанській «Севільї» за суму вдвічі більшу – 21 мільйон євро (трансферний рекорд червоно-білих). Але там він не прижився і вже за рік повернувся в «Аякс», з якого починав футбольну кар’єру (проте вже в 16 років був вигнаний за «погану поведінку як на полі так і за його межами»). А на початку 2021 року Промес знову повернувся в московському клубі, підписавши контракт на 3,5 роки. У збірній Нідерландів, куди як ми розуміємо пробитися непросто, він провів 50 матчів, в тому числі брав участь у Євро-2020. Міг би в принципі поїхати і на ЧС-2022. Але напередодні, наприкінці 2021 року вже почалися його кримінальні пригоди, через що про мундіаль довелося забути.

На цьому про спорт поки що все, переходимо до детективної частини.

Фантастична гра та… наркоділерство Fantasma

Сам Промес заперечує свою причетність до контрабанди кокаїну. Що ж розглянемо трохи докладніше, що це за історія та які докази були в слідства й амстердамського суду.

У січні 2020 року в бельгійському порту Антверпені була спроба ввезти в ЄС дві партії кокаїну (712 + 650 кг), заховані в мішках із морською сіллю на контейнеровозі з Бразилії. Спочатку митникам вдалося перехопити тільки одну з таких партій, а вже потім стало відомо про другу.

Розслідування йшло довго та ретельно (про притягнення Промеса стало відомо тільки наприкінці 2022 року). Правоохоронцям вдалося встановити, що організатори наркотрафіку використовували чат-сервіс Sky. І в ньому під ім’ям Fantasma діяв саме Промес, про що свідчать як його адресати, так і білінг телефону футболіста-ділера.


Як вважає слідство, мотивація в Промеса була сама проста – заробити більше, ніж дає йому футбольна робота. При цьому він вклав немало грошей у забезпечення транспортування двох партій кокаїну. Слідство вийшло на нього не випадково, а після підказок кримінального середовища. За даними прокуратури, до контрабанди також причетний близький родич Промеса – такий собі Маріліо В., який в цій історії був його правою рукою.

Прокуратура запросила 9 років для Промеса та 8 – для Маріліо. Але вирок обом був – по шість років (при цьому суд зробив окреме «ай-яй-яй» зірці, зазначивши, що він як професійний футболіст подає поганий приклад молоді). Ну й захист, звісно, вже заявив, що планує подати апеляцію.

Сам футболіст стверджує, що за обліковим записом Fantasma у шифрованих повідомленнях, зламаних поліцією, стоїть не він. Проте адвокати Промеса більш надійною вважають другу лінію захисту: «Навіть якщо Fantasma – це Промес, то далі не можна довести, що він справді відігравав важливу роль у доставці партій наркотиків».

І ще одна важлива деталь: вирок, оголошений 14 лютого, для Промеса – вже не перший. Після наркоділерської історії його телефон знаходився на прослуховуванні. Так стало відомо, що саме він наніс два ножових поранення кузену під час сімейної вечірки. Цей інцидент стався влітку 2020 року. А вперше з Промесом поговорили як із підозрюваним з цього приводу в грудні 2020-го.


По цих датах можна передбачити додаткову мотивацію голландського футболіста щодо заключення контракту з російським ФК на початку 2021 року. Адже над ними «висіли» вже аж дві кримінальних справи. Невідомо було наскільки важкими стануть судові вироки. Тому захотілося мати додатковий варіант – «схованку» в такій нецивілізованій країні як Ерефія. Тим більше, що Росія не має з Нідерландами договору про обопільну видачу злочинців.

«Советский спорт» вважає, що Промеса не екстрадують

А тепер перейдемо до розгляду позиції російської сторони. Як ми вже знаємо, за першим вироком екстрадиції не сталося. Аргументація така, що приговор не остаточний, оскільки ще не пройдено етап апеляції. (Невдовзі, 20 лютого в Амстердамі почнеться її «формальне слухання»).

То ж послухаємо, що каже російська спортивно-пропагандистська преса. Ось Денис Мачков в газеті з чудернацьким в третьому тисячолітті ім’ям «Советский спорт» дає своєму матеріалу такий заголовок: «”Антошка” (прізвисько Промеса у спартаківських фанів, - ред.) не хоче в Нідерланди. Лідер “Спартака” дублем відповів на вирок».

Автор цитує слова прокурора, мовлені в ході засідання суду в Амстердамі: «Здається, він (Промес, - ред.) вважає себе недоторканним у Росії чи іншій країні. Хотілося б знати, як такий успішний футболіст дозволив собі зануритися у злочини?». Далі Мачков хвилюється за те, що наразі «насправді відбувається в душі гравця». Проте висновок робить в цілому оптимістичний (не для правосуддя): «Вирок, природно, було винесено заочно, адже футболіст зараз перебуває у “Спартаку”. І найближчими роками навряд чи його покине».

А от інший журналіст цього ж видання, Володимир Лазарєв. Він також не висловлює сумнівів щодо об’єктивності амстердамського суду, а з поточних подій робить такий висновок: «Тепер Квінсі, мабуть, варто забути про виїзд за межі Росії. Якщо, звісно, він не хоче відбути покарання тривалістю сім з половиною років, а потім намагатися шукати собі нову роботу». Тут також жодних сумнівів, що в РФ наркоділер Промес може почуватися безпечно.

Показовий фінал матеріалу Лазарєва: «Поки що російські клуби відсторонені від участі від змагань під егідою УЄФА. Але у разі повернення вітчизняного футболу на міжнародну арену перед “Спартаком” постане серйозна проблема. І чи потрібен десятикратним чемпіонам країни гравець, який не має можливості брати участь у гостьових матчах єврокубків, навіть з урахуванням його заслуг перед командою – величезне питання. Відповіді на яке поки нема».

Цікавенько! Виявляється в Ерефії всерйоз розраховують на повернення в турніри УЄФА вже найближчим часом (адже Промес не так що б старий, але ж і не молодий, все ж таки 32 роки). Що це – казенний оптимізм, спущений зверху, чи за подібними заявами криються якісь промацування, «тьорки» в європейських футбольних структурах? Величезне питання, відповіді на яке поки нема…

Матеріали «Спорт-Экспресса» більш різнобарвні

А от друге (а може, перше – вони завжди сперечаються з цього приводу) спортивне видання Росії – «Спорт-Экспресс». Тут подібні топові теми прийнято обговорювати «по-багацькому», з різних сторін, з багатьма співрозмовниками, в великим винесенням на обкладинку, першу сторінку. Тому розкид думок помітно більший.


Наприклад, колишній гравець «Спартака» Андрій Єщенко каже: «Ми не знаємо, що там (під час перевезення кокаїну, - ред.) сталося насправді. 6 років – це щось потужне. Натомість залишиться (Промес, - ред.) у «Спартаку», і надалі працюватиме у клубі <…> Були в нього емоційні сплески, але за фактом він хороший пацан. Завжди може допомогти, добрий, відкритий». Просто ідилія на фундаменті: «Нє всьо так однозначно».

Проте більшість все же не піддає сумніву обґрунтованість вироку. І знову ж таки більшість вважає, що все нормально: Промес може спокійно грати в Росії, екстрадиція йому не загрожує, різні заборони – також. Ну хіба що адвокат Сергій Жорін каже, що «Спартаку» доцільно розірвати контракт з голландським гравцем, коли та якщо приговор набуде сили. Особливо, з огляду на «планування міжнародних виїздів» (тут щоправда про це мовлено так, загалом, без fantasm’ів про УЄФА). А адвокат з кримінальних справ Максим Калінов нагадує, що Росія, в принципі, може видати Промеса «за рішенням російського генпрокурора» (ну це так для коректності мовлено, ми ж розуміємо хто насправді вирішуватиме це питання). Але прогнозує, що такого не станеться.

В цілому, виявляється, що найбільшим юристом в цій історії виглядає відомий у минулому гравець Олександр Мостовий, який багато років грав у Європах і має серед іншого громадянство Португалії: «Звісно, ситуація вкрай неприємна і потребує якоїсь реакції з боку клубу. Жити треба за законом, щоби потім не довелося виплутуватись із подібних історій». Жити треба за законом?.. Ну, шановний пане Мостовий ви ж не в Португалії, Франції чи Іспанії, де колись грали. В Росії ваша заява дещо дивна на загальному тлі.

Цікаво, що шеф відділу футболу «Спорт-Экспресса» Костянтин Алексеєв, слідом за «Советским спортом», також згадав про російські перспективи в європейському футболі: «Немає сумнівів, що у разі повернення Росії до єврокубків москвичам доведеться обходитися без свого лідера» (так і хочеться зробити саркастичну перестановку «лідер» – «ділер»). При цьому Алексеєв двозначно вказує, що організації наркотрафіку та й поножовщині нема виправдань.

А от, нарешті, зірка «С-Э» Ігор Рабінер. Його тексти такі емоційно-сентиментальні, що на сльозу шибає. І в цьому випадку Рабінер не обманув очікувань у матеріалі «Чому “Спартак” повинен захищати Промеса». Ось фінал: «Я люблю, дуже люблю Промеса-гравця і просто не знаходжу в собі сил, а може, моральних висот, щоб відхреститися від цього та закричати: розривайте, віддавайте, забувайте, викреслюйте з історії, вимарюйте з довідників! Напевно, для цього мені не вистачає холодного, тверезого розуму. Вибачте вже. Або не прощайте. Але так». Стійте!.. Побіг за носовою хусткою – сльози протерти та висякатися. Бо, як то кажуть в Ерефії: «Я плакаль!».

Рабінер раніше любив розповідати, що його батьки, діди-прадіди походять із чарівної Одеси. У 2022 році він сміливо, як для воєнної Росії, вболівав за збірну України в стикових матчах на шляху до катарського ЧС-2022… А в нинішніх умовах усю свою емоційну силу вкладає в адвокатування спартаківської зірки. Чи дочекаємось колись від нього таких же душевних слів про Одесу, яку вже два роки обстрілюють російські агресори? Величезне питання, відповіді на яке поки нема.

Спортивно-наркологічне порівняння: Промес і Грайнер

Ну що ж, доходимо до фіналу. Епічного фіналу російського лицемірства.

«Наркотичні статті» Кримінального кодексу РФ – дуже зручний інструмент для маніпуляцій. З їх допомогою легко поліпшувати статистику розкриття, щемити опозицію. І якщо вже мова зайшла про іноземців – то зручно поповнювати «обмінний фонд», фактично беручи заручників. Найбільш гучна історія була з американською баскетболісткою, двічі олімпійською чемпіонкою Бритні Грайнер, яка грала за єкатеринбурзький клуб УГМК. У лютому 2022 року її було затримано в Шереметьєво з кількома картриджами до вейпів з гашишною олією. Вже в серпні їй дали 9 років позбавлення волі. І це було надзвичайно цінне придбання для злочинного московського режиму. Оскільки вже в грудні того ж року Грайнер обміняли на торговця зброєю Володимира Бута, чого так довго домагався Кремль. 

Отже порівняємо спортивно-наркологічні кейси. Росія: кілька картриджів для вейпу для особистого розслаблення, термін – 9 років. Нідерланди: більше 1300 кг кокаїну, термін – 6 років. Цілепокладання: Росія – набір «обмінного фонду» для обміну свої шпигунів і спецслужбістів; Нідерланди – дійсне правосуддя та моральне засудження за поганий приклад молоді. Показово, але російська спортивна преса про це не пише.

А можна згадати і зовсім свіжий приклад, хоча вже не спортивний. 13 лютого у петербурзькому аеропорту Пулково митники знайшли в іноземця шістьох мармеладних ведмедиків з каннабісом. 38-річний громадянин Німеччини, який прибув з Гамбурга до подруги за листуванням, пояснив, що купив кримінальні солодощі у ФРН в одному зі спеціалізованих магазинів наприкінці минулого року. Він не раз мандрував із ними світом, оскільки вживає такі солодощі під час довгих перельотів для спокійного сну (у митників інших країн питань до них не виникало). Німця затримали, йому тепер загрожує від 3 до 7 років ув’язнення. Приблизно по року – за кожного желейного ведмедика для спокійного сну…

Російські лещата в історії з «Антошкою»: що виберуть?

Таким чином у даному випадку російська влада і російські медіа-працівники (не хочеться говорити «журналісти») знаходяться у своєрідних лещатах. З одного боку не можна прогинатися під Захід, зокрема, під рішення нідерландського суду. Адже якщо взяти та видати фанатського улюбленця «Антошку» Промеса, то це може викликати погані асоціації. Якщо екстрадували футбольну зірку на прохання суду в Амстердамі, то далі, може й Путіна зі Львовою-Бєловою можна видати за ордером суду в Гаазі? Ні-ні, дзуськи – всім, нікого не слухаємо, нікого не видаємо! Але з іншого боку, після медійно гучних затримань, типу баскетбольної зірки чи німця з шістьма ведмедиками, на тлі показушної антинаркотичної пропаганди невидача Промеса виглядає дещо двозначно, навіть для росіян із добре промитими мізками.

А вказівки згори, як правильно все це висвітлювати, та що буде далі, - ще не надходило. Тому поки що доводиться викладати ситуацію обережненько, без узагальнень і ризикованих порівнянь. Тим цікавіше буде побачити, як усе в цій історії викрутиться. Тоді росіяни й дізнаються, хто є Промес: хороший «Антошка», якого, мабуть оббрехали, заплутали, чи талановитий футболіст, котрий, проте, ступив на злочинну стежку та має понести покарання.

Я ставлю на перше. Втім, побачимо. І напишемо.