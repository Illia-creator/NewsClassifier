21 березня збірна України з футболу зіграє з Боснією і Герцоговиною у плей-оф кваліфікації до чемпіонату Європи-2024.
У черговому відборі на міжнародний турнір Україні доводиться грати у раунді плей-оф. Для “синьо-жовтих” подібна практика – це звична справа. Хоч здається, що збірна України здобула необхідний досвід таких поєдинків впродовж десятиліть, майже кожного разу плей-оф стає “чорною міткою”. З останнього – мінімальна поразка Вельсу (0:1) і невихід на світову першість 2022 року. Укрінформ пропонує згадати усі випадки, коли збірна України зупинилася у плей-оф, за крок до виходу на міжнародний турнір.

Особиста історія Реброва-Шевченка

Уперше “синьо-жовті” зіграли у плей-оф 26 років тому. Тоді підопічні Йожефа Сабо зустрілися зі збірною Хорватії. Переможець поєдинку мав би вийти на ЧС-1998. Молода команда українців марила можливістю вперше зіграти на головному футбольному турнірі світу. Бажання у поєдинках плей-оф виявилося замало. 

Перший поєдинок між командами завершився перемогою хорватів (2:0). Тоді у їх складі грали легендарні Давор Шукер і Звонімір Бобан. Головною ударною силою українців натомість був дует Реброва і Шевченка. У першому матчі, до речі, Андрій Миколайович не грав. Матч-відповідь завершився нічийним результатом (1:1). Єдиний гол на свій рахунок записав той таки Шевченко, але це все одно не дозволило підопічним Сабо подолати плей-оф. 
Натомість збірна Хорватії у підсумку стала бронзовим призером чемпіонату світу, вперше піднявшись на футбольний п’єдестал такого ґатунку. Наступний раунд плей-оф стався з Україною за два роки.

Зимове поле НСК “Олімпійський”

У 1999-му збірна України посіла другу сходинку У кваліфікаційній групі на Євро-2000 основними конкурентами українців були чинні чемпіони світу, французи, і росіяни. Останні посіли третю сходинку, поступившись саме “синьо-жовтим”. У пам’яті вболівальника назавжди залишився гол Шевченка з центру поля у ворота Філімонова. У підсумку підопічні Сабо посіли другу сходинку у групі й потрапили на збірну Словенії у плей-оф. 

Перший поєдинок завершився поразкою українців (1:2). У тому поєдинку надзвичайно грубу помилку допустив Олександр Шовковський. Він вийшов з воріт, але повернутися не встиг. Словенець Ачімовіч майже з центру поля влучив у сітку наших воріт. В українців знову відзначився Андрій Миколайович.

Матч-відповідь відбувся на засніженому НСК “Олімпійський” перед 70-ма тисячами глядачів. Хоч за іменами “синьо-жовті” виглядали більш солідно, але важке київське поле вирівняло шанси команд. Серед українців з позначки відзначився Сергій Ребров, але цього виявилося недостатньо. Цей поєдинок увійшов до когорти класичних саме через “не футбольну” погоду матчу. Після цього на Україну чекало восьмирічне затишшя з плей-оф.
Останній шанс Шевченка вдруге зіграти на Мундіалі

“Синьо-жовті” посіли другу сходинку у групі з Англією, Хорватією, Білоруссю, Казахстаном й Андорою. Далі усе за сценарієм: ми стали другими і вкотре ускладнили собі життя. Жереб звів Україну з греками у плей-оф. Перший виїзний поєдинок завершився без голів (0:0).



У матчі-відповіді українці мінімально поступилися у Донецьку (0:1). Греки змогли забити доволі швидкий гол, а потім організували тотальну оборону. Ні Шевченко, ні Мілевський, ні Алієв з Селезньовим у підсумку не знайшли способу відзначитися. Цей поєдинок запам’ятався сльозами Шевченка після фінального свистка. Переможець Ліги чемпіонів і володар “Золотого м’яча” вкрай важко прийняв поразку і не вихід на свій останній Мундіаль у кар’єрі гравця. Наступна невдача у плей-оф спіткала збірну України уже після епохи Шеви.

До Ріо квитків не бронюємо

На кваліфікації до чемпіонату світу-2014 у Бразилії збірна України стала другою, поступившись Англії лише одним заліковим пунктом. У плей-оф кваліфікації підопічні Михайла Фоменка зіштовхнулися з французами. Букмекери не  давали “синьо-жовтим” жодного шансу. Щобільше, уявити чемпіонат світу без Франції було, на жаль, складніше, ніж без України. Попри це, Україна довела, що її не варто списувати з рахунків. 

У першому поєдинку у Києві підопічні Фоменка здивували весь футбольний світ і самих себе. Зозуля і Ярмоленко розписалися у воротах Льоріса, залишивши гостей з порожніми руками і повною сіткою. Другий матч між командами мав відбутися у Франції. Усі розуміли, що єдине, на що могли б сподіватися українці – це монолітний захист.


Перед грою гравцям збірної Франції продемонстрували мотиваційне відео зі звершеннями Мішеля Платіні, Зінедіна Зідана і Тьєррі Анрі. Як наслідок, додатково налаштовувати французів не довелося. Вони вийшли на поле і фактично катком проїхалися по українській команді. Матч завершився з рахунком 3:0. Це унеможливило поїздку України до Бразилії, де мав відбутися чемпіонат світу з футболу.

Катарський ЧС без України

Наступна осічка сталася за 8 років. Тоді українцям було зовсім не до футболу, адже розпочалася повномасштабна війна проти Росії. Водночас національна команда продовжувала боротьбу за вихід на катарський Мундіаль. Тоді для виходу до фінальної частини змагань українцям необхідно було перемогти Шотландію і Вельс. 

Поєдинок з шотландцями у підсумку був переможним. Ярмоленко, Яремчук і Довбик змогли гарантувати команді переможний результат. Останньою перепоною до виходу на ЧС була збірна Вельсу. Важливість цієї перемоги для українців неможливо було применшити. Нація несамовито б’ється за власну свободу, а перемога могла б стати черговим імпульсом для уболівальників. Щонайменше, для колишніх членів ультрасу, які сформували низку військових формувань і давали тягла окупантам на різних напрямках, перемога над Вельсом була б більш ніж важливою. На жаль, не сталося.


Поєдинок завершився мінімальною поразкою українців (0:1). Єдиний гол у матчі у власні ворота забив Андрій Ярмоленко. Показовим є фото, де Андрій разом з Романом Яремчуком зі сльозами на очах дякує фанатам за підтримку.

Низка поразок у плей-оф повинна була б виробити в українців імунітет. Чи справді це так, ми дізнаємося 21 березня. Саме тоді Україна розпочне свій черговий шлях до чемпіонату Європи-2024. 

Сподіваємося, що українські проблеми у плей-оф триватимуть менше за прокляття Мели Гуттмана. “Бенфіка”, наприклад, чекає на євротріумф з 1962 року. Україна, сподіваємося, зніме його уже в найближчі тижні.