Збірна України зі стрибків у воду здобула дві бронзові нагороди на чемпіонаті світу з водних видів спорту у катарській Досі. Одна з них - історична.
Українські стрибуни змогли завоювати одразу дві нагороди на світовій першості у Досі, Катар. Медаль Олексія Середи на чемпіонаті - це взагалі перше подібне досягнення на змаганнях такого рівня в історії України серед чоловіків у стрибках з 10-метрової вишки. Щобільше, вона стала приводом для стриманого оптимізму перед паризькою Олімпіадою, на яку збірна України може поїхати у чималому складі. В чому унікальність виступу українських стрибунів на цьогорічному чемпіонаті світу, читайте в матеріалі Укрінформу.

Командні підсумки: солідному представництву України на Іграх бути

Головне завдання українських спортсменів цьогоріч полягає у тому, щоб отримати ліцензію на участь в Олімпійських іграх-2024. Стрибуни з цим завданням впоралися. У Досі Україна отримала представників у дисципліні синхронних стрибків у воду з 10-метрової вишки серед жінок: Софія Лискун і Ксенія Байло фінішували п’ятими у світовій першості з результатом 292.50 балів. Водночас Олег Колодій і Данило Коновалов завоювали ліцензії у синхронних стрибках з 3-метрового трампліна(6 місце й 363.12 балів за сумою стрибків). 


Справді тріумфально повернулася до справ Вікторія Кесарь. Після дворічної паузи, пов’язаної з відновленням від травм, вона змогла додати до загальної скарбнички збірної України 2 ліцензії. У парі з Анною Письменською Кесарь забезпечила збірній «перепустку» на паризькі Ігри у синхронних стрибках з 3-метрового трампліна. Дівчата стали п’ятими з результатом 277.47 очок. 


На цьому Вікторія не зупинилася і вийшла до фіналу змагань у стрибках з 3-метрового трампліна, набравши 262.70 балів. Цього вистачило для отримання шостої ліцензії збірної України. У фіналі українка стала дванадцятою.

Медальні здобутки у Досі

На рахунку збірної України за підсумками чемпіонату світу є дві бронзові медалі. Першу нагороду вибороли Олексій Середа і Кирило Болюх у синхронних стрибках з вишки. Хлопці вже завойовували медалі світової першості в дуеті, тому цьогоріч мали підтвердити свій статус. На щастя, все склалося добре: 406.47 очок після 6 стрибків і третє місце у підсумку. Вище українців розташувалися лише медалісти токійської Олімпіади з Великої Британії й Китаю. До слова, свою ліцензію наш дует виборов ще минулого року на світовій першості в японському Фукуоке. Попри це, Олексій Середа в коментарі Укрінформу не приховував свою радість від результату.

«Це(«бронза» в синхроні - ред.) також дуже важлива медаль для нас, тому що на попередньому чемпіонаті світу ми посіли друге місце. Зараз ми підтвердили свій статус медалістів чемпіонату світу. Особисто я дуже задоволений цим результатом. Ми зробили усі стрибки доволі непогано. Особливо мені сподобався пʼятий стрибок. Щиро задоволений цим результатом», - зауважив він.  

В останній день змагального дня Олексій Середа розпочав свій персональний шлях до медалі. Дванадцятка найкращих у світі мали виконати 6 стрибків, за підсумками яких стало б зрозуміло, хто на сьогодні є першим номером. Середі протистояли солідні спортсмени з Китаю, Канади, Великої Британії та Мексики. З кожним наступним стрибком рівень напруги зростав, адже ціна помилки була щоразу вищою. Олексій Середа чисто виконав 6 стрибків і зміг піднятися на третю сходинку п’єдесталу. Вище українця були лише представники Китаю. 

«Нарешті це трапилось. Сьогодні я здобув «бронзу» в індивідуальних стрибках з 10-метрової вишки на чемпіонаті світу. Це четвертий чемпіонат світу і моя перша медаль в індивідуальних стрибках. На попередніх трьох чемпіонатах світу я був четвертий, пʼятий, шостий, сьомий, але ніяк не міг підібратися до «трієчки». Сьогодні я зібрався і зробив це. Я не завалив жодного стрибка, показав рекордну для себе суму балів, оновив свій особистий рекорд на 10 балів. Навіть не буду скаржитися, адже все склалося саме так, як я хотів», - сказав Олексій для Укрінформу за підсумками індивідуального виступу.


Читайте також: Середа - про «бронзу» ЧС: Навіть скаржитися не буду, адже все склалося саме так, як я хотів
«Бронза» Середи - це справді історичне досягнення. На Олексія покладають чимало очікувань перед Олімпіадою попри його достатньо юний вік(18 років - ред.), а подібні виступи мали б додати йому впевненості й мотивації. Судячи з останньої нашої розмови, цих якостей у нього вистачає.

Підсумки ЧС

Після чемпіонату світу збірна України зі стрибків у воду має у своєму доробку 6 олімпійських ліцензій. Очевидно, світову першість в Катарі можна оцінити жирним знаком «+». Водночас розслаблятися причин немає. На цьому наголосив головний тренер збірної України зі стрибків у воду Ілля Целютін.

«Основне завдання полягало в тому, щоб ті, у кого є ліцензія, боролися за медалі. Ті, у кого ліцензії немає, мали б її завоювати. Ми з цим завданням впоралися. Ми заповнили усі свої ліцензійні квоти на синхронні стрибки, які у нас, очевидно, пріоритетні, адже там дуети одразу потрапляють у фінал Олімпіади», - зауважив він.

Високо оцінив виступ підопічних і президент федерації стрибків у воду Ігор Лисов. 

«Як президент Федерації України зі стрибків у воду я задоволений тим, як виступили спортсмени на чемпіонаті світу та як гідно вони представили нашу країну. На команді лежала велика відповідальність, адже добрати олімпійські ліцензії можна було лише тут, в Досі, а тренерський штаб ставив перед собою амбітні цілі. 2 медалі, 4 олімпійські ліцензії – чудовий результат на таких важливих стартах. До речі, «бронза» Олексія Середи у заключний день чемпіонату стала 15-ю, ювілейною для збірної команди зі стрибків у воду за роки незалежності. Хочеться подякувати тренерам, спортсменам, всій команді професіоналів, які зробили такий чудовий результат. Мільйони спортсменів по всьому світу займаються стрибками у воді й мріють стати учасниками Олімпійських ігор, а лише 136 найкращих, а серед них і українці, будуть представлені на Іграх в Парижі. Тож не зупиняємося на досягнутому і самовіддано працюємо далі, щоб нарешті гімн України пролунав в олімпійському басейні», - підсумував Ігор Лисов.

Наступна зупинка українських стрибунів - це етапи Кубка світу. Саме ці змагання стануть підготовчими до Олімпіади.


«До Олімпіади ми готуватимемось на етапах Кубка світу. Перший етап буде в Канаді, другий - в Німеччині, суперфіналі - у Китаї. Потім у нас буде передолімпійський тиждень, де ми оцінимо стан паризького басейну. Ми поїдемо в Париж і попрактикуємося там, щоб звикнути до всіх особливостей басейну. Крім того, у нас пройде чемпіонат України і європейська першість. Ми дивитимемося по стану здоров’я наших лідерів. Цілком можливо, що вони пропустять ці змагання і готуватимуться індивідуально», - розповів Целютін.

Віримо, що стрибуни порадують українців якісними виступами. На чемпіонаті світу у Досі естафету перехоплюють плавці.