«Шахтар» зіграв внічию з «Марселем» (2:2) у першому матчі 1/16 фіналу Ліги Європи.
Підопічні Маріно Пушича не змогли гарантувати собі позитивний результат у першому поєдинку пари, але на останніх хвилинах звели поєдинок на нічию. Впродовж зустрічі виникало відчуття, що «Марсель» - це цілком прохідна команда для «гірників». На це були об’єктивні причини. Задля успішного проходження у наступний етап «Шахтарю» достатньо провести роботу над помилками. Про перебіг першого офіційного матчу «Шахтаря» у новому році, читайте в матеріалі Укрінформу.

Стартовий склад без сюрпризів. Хіба тільки Егінальдо

Маріно Пушич випустив на поле найсильніших гравців, які були у нього в розпорядженні. У воротах круч поставив Різника, у захисті вийшли Конопля, Бондар, Матвієнко й Азаров. Останнього свого часу нещадно критикували за кволі матчі в Лізі чемпіонів, але він зараз виглядає найкращою опцією на лівому фланзі захисту.

У центрі поля функціонував звичний трикутник Степаненко-Бондаренко-Судаков. Трійка гравців зіграна між собою, а кожен окремий гравець здатен виконувати необхідні функції в атаці й захисті за потреби.

У нападі грали Зубков, Сікан і Егінальдо. Якщо поява перших двох виконавців була прогнозованою, то бразилець у стартовому складі став певним здивуванням. Судячи з усього, Пушич хотів, аби вінгер «Шахтаря» міг загострювати гру під час індивідуальних дуелей з марсельцями.  Чи зміг би це потенційно гарантувати Криськів - питання відкрите.

Стиль Пушича вже видно, залишилася робота над деталями

«Шахтар» з перших хвилин почав демонструвати ту гру, до якої звик український вболівальник. «Гірники» виглядали компактними у командній грі. Тиск від них був швидше епізодичний і точковий, але його вистачило, щоб генерувати небезпечні моменти. На другій хвилині голкіпер французів Лопес віддав необачний пас у своєму штрафному майданчику, тим самим створивши собі зайвого клопоту. Егіанльдо розпочав пресинг захисника, а м’яч відскочив до Зубкова. Той в дотик пробив обвідним ударом, але воротар зреагував.

«Шахтар» виглядав потужно в центрі поля. Такий собі контрольований хаос з постійними переміщеннями Бондаренка і Степаненки. Вони раз по раз підіймалися вище, плутаючи карти супротивникам. Судаком уже звично виглядав таким собі «бокс-ту-бокс» художником. Він не був закріпленим до певної позиції: часто опускався для допомоги захисникам, зміщувався на фланг, підіймався на позицію «вісімки». Індивідуальна якість Георгія проглядалася протягом усього матчу. Він часто дозволяв собі грати нестандартно, ефективно йшов в обіграш і, що важливо, керував грою навіть без м’яча.
Окремо варто відзначити Зубкова. Олександр уже декілька років грає на стабільно високому рівні. У футболіста є набір сильних навичок, якими він вправно використовує. Фактично кожна гольова нагода «гірників» прямо або опосередковано йшла від Зубкова. Щобільше, на рахунку Олександра гольовий пас, який дозволив Егінальдо зрівняти рахунок матчу.

Проблемний момент у грі «гірників»

Судячи з підсумкового рахунку, найслабшою ланкою «гірників» був захист. Обидва голи «Марселя» можна було не допустити. У ситуації з першим забитим м’ячем Конопля відверто «проспав» Обамеянга на своєму фланзі оборони. Габонець відкрився під пас і після прострілу замкнув дальню стійку воріт Різника. До голкіпера в цьому епізоді питань немає й насправді не може бути.

У другому епізоді той таки П’єр Емерік обіграв двох «гірників» на фланзі, увійшов до штрафного майданчика «Шахтаря» і віддав гольовий пас. В обох моментах захисники «Шахтаря» припустилися помилок, ускладнивши собі завдання на вихід до наступної стадії клей-оф ЛЄ.
Ще одна деталь, яка завадила «гірникам» краще зіграти у першому матчі - це проблема функціональних можливостей команди. Гравці ще не звикли до темпу офіційних зустрічей. Лише стабільне збільшення навантажень дозволить їм набрати необхідні кондиції.

Читайте також: Тренер «Шахтаря» Пушич: Нам забракло досвіду офіційних матчів
Попри всі проблеми матч і його результат можна занести в актив «гірників». У цьому переконаний тренер «Шахтаря».

«Це була важка гра для обох команд, була цікава гра для глядачів. І ми однаково маємо результат. Ми заздалегідь знали, що таке протистояння не буде вирішуватися в першій грі, тож у першій частині ми отримали нічию, тому сміливо підходимо до наступного етапу. Ми показали, як добре можемо грати. Я впевнений у другому поєдинку, навіть коли ми будемо грати на виїзді з «Марселем». І це чудово – грати такі матчі». - сказав Пушич на післяматчевій пресконференції.


Читайте також: «Шахтар» зіграв внічию з «Марселем» у матчі плей-офф Ліги Європи УЄФА
Матч-відповідь між «Шахтарем» і «Марселем» відбудеться за тиждень. Часу для, щоб виправити помилки, має вистачити.