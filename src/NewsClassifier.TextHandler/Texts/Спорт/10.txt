Андрій Шевченко став новим президентом Української асоціації футболу на позачерговому XXVI конгресі.
93 делегати УАФ підтримали кандидатуру Андрія Миколайовича під час виборів нового президента. Це означає, що саме Шевченко керуватиме УАФ протягом наступних п’яти років. Під час свого виступу він уже встиг розповісти про свої плани, а в статусі президента - призначити нових віцепрезидентів асоціації. Про найцікавіше з конгресу УАФ читайте в матеріалі від Укрінформу.

Зірковий склад у будинку футболу

За пів години до початку конгресу в УАФ почали з’їжджатися легенди українського футболу і за сумісництвом - члени асоціації. Олег Блохін, Ігор Бєланов, Віталій Кварцяний, Микола Павлов - це лише частина людей, які вже дуже скоро братимуть участь у конгресі. Блохін зайшов до будинку футболу бадьоро, але фактично відмовився відповідати на запитання журналістів. “Мене запросили на конгрес, але я не голосуватиму”, - сказав перший український володар Золотого м’яча.

Делегати конгресу обмінюються думками щодо майбутніх виборів. Журналісти намагаються зібрати коментарі, але безрезультатно. Аж раптом у полі зору з’являється президент Національного олімпійського комітету Вадим Гутцайт. Він запевнив, що повністю підтримує Андрія Шевченка у прагненні очолити УАФ.

“Я ставлюся позитивно до можливого обрання Андрія Шевченка. Вірю, що під його головуванням ми зможемо вийти на новий рівень у Європі та світі. Зараз ми маємо історичне досягнення у футболі, а саме кваліфікацію збірної України на паризькі Ігри. Сподіваюся, що підготовка і відповідно результати нашої збірної будуть на найвищому рівні. Ми вже спілкувалися стосовно цього з Андрієм Миколайовичем, тому вірю, що Україна зможе перемагати на Олімпіаді. Бажаю йому успіхів. Ми поважаємо людей, які не бояться брати на себе відповідальність в історичний для України час”, - розповів Вадим Гутцайт.

Читайте також: Спортивні виклики України у 2024 році
О 12-й за регламентом розпочався конгрес УАФ, тому журналісти вже сидять на своїх місцях, споглядаючи за трансляцією з місця подій. Після процедурних моментів слово дали поки що кандидату в президенти асоціації Андрію Шевченку.

9 пунктів Шевченка

Андрій Миколайович розпочинає свою промову українською мовою, а це не могло не сподобатися українським ЗМІ. На спеціалізованому екрані з’являється презентація програми Шевченка. Андрій Миколайович наголошує на викликах, які стоять перед українським футболом. Варто виокремити війну і, як наслідок, масовий відтік дітей і легіонерів з країни. Шевченко також акцентує на непрозорості у діяльності УАФ.

Впродовж виступу він намагається одразу пропонувати можливі шляхи вирішення кризи, яка виникла у нашому футболі. Певним взірцем роботи під час війни Шевченко вважає Хорватію, яка змогла побудувати міцну й продуктивну систему, не зважаючи на воєнні дії. “Спілкувався з моїм другом Звиномиром Бобаном, який мав стосунок до створення цієї (хорватської - ред) програми. Він готовий нам допомагати”, - зауважує Шевченко. Напротивагу 8 проблемним пунктам Андрій Миколайович пропонує 9 способів розв’язання проблем. Прозорість, диджиталізація, підготовка фахівців, розвиток збірних, співпраця з клубами, реформа арбітражу, постравматичне відновлення, ефективний маркетинг і міжнародна співпраця - саме так він налаштований реформувати УАФ. 
Окремо і, крім того, декілька разів Шевченко наголошує на проведенні аудиту діяльності асоціації за останні 9 років. Після цього Андрій завершує виступ і сідає на своє місце в очікуванні голосування. 93 голоси за Шевченка дозволяють йому очолити УАФ. За статутом президент повинен далі вести конгрес, чим власне він і зайнявся.

Перші рішення Шевченка

Після оголошення результату Шевченко сідає на місце президента УАФ і пропонує делегатам проголосувати за низку організаційних рішень. Кількість віцепрезидентів УАФ зменшується з 14 до 3. Головний тренер збірної України Сергій Ребров, голова Федерації футболу Львівської області Олександр Шевченко і юрист Павло Бойчук стають віцепрезидентами. 



Читайте також: Сформовано новий склад виконкому УАФ
Низка змін була й у виконкомі УАФ. До нього відтепер входять Шевченко, віцепрезиденти та ще 8 осіб, а саме Сергій Владико, Олександр Каденко, Євген Дикий, Микола Павлов, Катерина Монзуль, Андрій Полтавець, Артем Стоянов й Олександр Зінченко. Віталій Кварцяний та Ігор Гатаулін - почесні члени виконкому УАФ, які мають право відвідувати усі виконкоми, але не можуть голосувати. Після завершення конгресу Андрій Миколайович пішов розмовляти з журналістами.

Зайнятий Шевченко і комунікабельний Ребров

Шевченко виходить на імпровізовану сцену і готується відповідати на запитання. Відчувається, що він дещо нервує, хоч і намагається приховати це. Шевченко запевняє, що повністю впевнений у своїй команді. Крім того, він вчергове наголошує, що розуміє кількість викликів на новій посаді й знає, як їх подолати. Близько 20 журналістів намагаються поставити запитання, але Андрій Миколайович каже, що змушений йти на засідання виконкому УАФ. У притаманному для себе стилі він коректно перепрошує, обіцяє організувати пресконференцію і прощається.

Далі - 2 години очікування. Частина представників ЗМІ вирішили не чекати й “склали вудки”. До найвитриваліших виходить Сергій Ребров. Хоч він і намагався приховати усмішку, але, по правді, давалося йому це складно. 
“Я працював над національними збірними усіх років, тому із задоволенням прийняв пропозицію Шевченка. Я контролюватиму інститут усіх збірних України у всіх вікових категоріях Мова про U-17, U-19, U-21 і національну збірну. В планах є ще створення команди U-16. Ми працюємо над рішеннями стосовно цього. Я погодився на це і розумію ступінь своєї відповідальності. На сьогоднішньому виконкомі ми окреслили цілі й завдання, рішення яких ми вже підготуємо на наступний виконком”, - розповів Ребров.



Читайте також: Андрій Шевченко став новим президентом Української асоціації футболу
Головний тренер збірної України зауважив, що ми скоро побачимося, дозволивши цьому напруженому дню завершитися на позитивній ноті. Позаяк відкритість до ЗМІ - це те, чого не було, хоча дуже хотілося за часів президентства Андрія Павелка. Наступна зупинка - пресконференція Андрія Шевченка.