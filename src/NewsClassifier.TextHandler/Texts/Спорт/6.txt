Сьогодні, 15 лютого, «Шахтар» зіграє з «Марселем» у першому матчі 1/16 фіналу Ліги Європи.
«Шахтар» повертається після зимової паузи, щоб зустрітися з іменитим французьким колективом у номінально домашньому матчі. Свій перший офіційний поєдинок нового року «гірники» зіграють на арені «Фолькспаркштадіон» у Гамбурзі, Німеччина. Впродовж зимової паузи «Шахтар» провів тренувальний збір і здійснив декілька трансферів. Чи вистачить цього Маріно Пушичу, щоб привести свою команду до перемоги, читайте в матеріалі від Укрінформу.

Заявка «Шахтаря» на гру: усі лідери присутні

До першого поєдинку двоматчевого протистояння готується 28 футболістів. Серед списку у заявці варто виділити тих, чий вихід на поле суттєво поліпшить настрій українського вболівальника. Мова, звісно, про Георгія Судакова, Тараса Степаненка і Данила Сікана.

Судаков взимку мав шанс перебратися до Турина, але, за словами генерального директора «Шахтаря» Сергія Палкіна, клуб відхилив пропозицію «Ювентуса» на рахунок українського півзахисника. За українцем слідкує низка європейських грандів, тому виступ у Лізі Європи може слугувати своєрідною вітриною, на якій Георгій має шанс вкотре зарекомендувати себе.


Водночас капітан «гірників» Тарас Степаненко досі відновлюється після січневої травми. Про важливість його присутності на полі годі й говорити. У «Шахтаря» банально немає гравця такої формації у своєму складі. Попри свій поважний футбольний вік Степаненко залишається цементувальним елементом гри у центрі поля, тому його присутність у заявці виглядає обнадійливо.

Ще один футболіст, без якого складно уявити сучасний «Шахтар», - це Данило Сікан. Футболіста стабільно критикували за марнотратство у нападі минулого сезону, але у 2023-му він зміг виправити ситуацію. Форвард чотири рази відзначився у груповому етапі Ліги чемпіонів. До речі, це не вдавалося жодному українцю з сезону 2005/2006. Хто забив понад чотири голи у ЛЧ 18 років тому, здогадатися не складно. Мова, звісно, про очільника УАФ Андрія Шевченка. Підсумовуючи, зауважимо, що Сікан перетворився на якісного наконечника атак «Шахтаря», тому його місце в заявці повністю очікуване.
До матчу також готуються новачки «гірників», а саме Лука Лацабідзе і Марлона. За останнього «Шахтар» сплатив космічні, для українських футбольних реалій точно, 12 мільйонів євро. Бразильський футболіст перейшов до команди, маючи травму, яка, судячи з усього, все менше його турбує. Попри це, він точно не братиме участі у поєдинку.

Усе, що потрібно знати про «Марсель»

Про одну з найбільш іменитих команд Франції частина людей дізналася після перегляду фільму «Таксі». Тоді молоде покоління українських фанатів футболу споглядали за таксистом Даніелем, який нахабно порушував правила дорожнього руху в Марселі, постійно перевищуючи швидкість. Він їздив саме дорогами Марселя, де й базується команда з однойменного міста.

Сучасний «Марсель» дещо нагадує описаний фільм, позаяк він теж зухвалий і нестабільний на футбольному полі.  Зараз команду тренує італійський спеціаліст Дженнаро Гаттузо. Ексфутболіст «Мілану» і колишній коуч «Наполі» будує грізну команду, яка здатна нав’язати свою гру будь-якому суперникові. На передматчевій пресконференції італійський тренер згадав про своє футбольне минуле, зокрема про поєдинок проти «Шахтаря».

«Я добре пам'ятаю, як грав проти Шахтаря, який тоді тренував Луческу. Це був досить іспанський стиль футболу, але особливо я пам'ятаю температуру -17°C в Донецьку, коли ми ледве могли дихати. Це команда, яка завжди дивувала нас своїм менталітетом і стилем гри, контролем над матчем і веденням гри. І так відбувається і сьогодні», - розповів він.

Гаттузо також наголосив на тому, що у команди зараз «криза результатів», але вони не мертві». Італійський тренер сказав правду, адже зараз «Марсель» йде восьмим у французькій Лізі 1. Щобільше, команда не перемагала в останніх п’яти матчах у всіх турнірах. Попри певний занепад, недооцінювати суперника не варто. Саме на цьому наголосив тренер «Шахтаря» Маріно Пушич.
«Стан суперників? Коли команда змінює тренера під час чемпіонату, а це вже їхній третій тренер від початку сезону, то вона спершу в певному хаосі, допоки все не налагодиться. Зараз вони вже на шляху до цього, адже виграли більшість поєдинків. Я помітив, що вони також змінили стиль гри, тож це все цікаві моменти, які ми маємо добре проаналізувати та знайти можливість їх обійти. У них дуже хороші індивідуальні футболісти, адже це — «Марсель». Зрештою, вони багато вкладають у цю команду», - зауважив коуч «гірників» під час передматчевої пресконференції.


Ударна сила «Марселя»

У складі «Марселя» вистачає якісних футболістів, які здатні робити різницю у важливих поєдинках. Звісно, мова про П’єра-Емеріка Обамеянга. Головний актив у нападі французів має досвід виступу у грандах світового футболу, зокрема у «Барселоні», «Арсеналі» й «Боруссії». Після невдалого періоду в «Челсі» здавалося, що габонець поїде догравати до екзотичних країн. Натомість він вирішив приєднатися до бойового марсельського колективу. Сварливий, епатажний, але харизматичний футболіст міг би спокійно стати героєм того ж «Таксі», замінивши Джібриля Сіссе. Нюанс у тому, що у нього вистачає якостей стати таким собі рятівником команди на футбольному полі у реальному житті.

Захисникам «Шахтаря» буде непросто, адже Обамеянг має фантастичну швидкість, проти якої складно дати собі раду. Сподіваємося, що досвід Ярослава Ракицького під час позиційної оборони допоможе нейтралізувати сильні сторони габонця. Допомагатиме ветерану Валерій Бондар, який функціонально здатен нав’язати марсельському форварду боротьбу.
На ті ж граблі

Якщо якісні показники цілком зрозумілі, то на рахунок функціональних можливостей «Шахтаря» є певні побоювання. «Гірники» ще не грали в офіційних поєдинках у цьому році. Звісно, це може вплинути на свіжість футболістів у завершальному періоді гри. Водночас ця проблема більш ніж відома. Так, в Україні національний чемпіонат розпочинається пізніше, ніж у команд з топ-5 чемпіонатів Європи. Сподіваємося, що Маріно Пушич зможе дати цьому раду, а ми побачимо функціонально готовий колектив. Слова коуча перед грою дають на це надію.

«Один із недоліків для нашої команди — не мати офіційних поєдинків. Офіційні ігри дають набрати ритм до початку євроматчів. Безперечно, це недолік, але не треба шукати виправдань,  тому що мені це не подобається. Це — виклик, і через цей виклик ми маємо більше працювати, аби зробити все, щоб обернути ситуацію на нашу користь: завдяки готовності, завдяки свіжості, завдяки бажанню, а також завдяки прагненню грати на найвищому рівні перед повним стадіоном. Отже, це великий і цікавий виклик для нас», - підсумував Пушич.
Перший поєдинок «Шахтаря» проти «Марселя» розпочнеться сьогодні о 19:45 за Києвом.