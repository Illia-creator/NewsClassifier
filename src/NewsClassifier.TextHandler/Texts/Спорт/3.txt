Сьогодні, 22 лютого, “Шахтар” зустрінеться з “Марселем” у другому матчі 1/16 фіналу Ліги Європи.
Після результативної нічиєї у Гамбурзі на підопічних Маріно Пушича чекає ще одне випробування. Цього разу від результату поєдинку залежатиме євромайбутнє “гірників” у сезоні 2023/2024. Якщо проаналізувати перший матч між командами, то здається, що “Шахтар” здатен здобути перемогу. Про те, як це зробити, читайте в матеріалі Укрінформу. 

Готовність лідерів - основа майбутнього тріумфу на “Велодромі”

Матчі такого рівня вкрай складно вигравати без участі лідерів команди. Судячи з заявки “гірників”, жоден з футболістів не зазнав травми упродовж тижня після першої зустрічі. Судаков, Степаненко, Сікан, Зубков готові до гри. Цей факт дещо додає позитиву перед грою.

Крім фізичної готовності, важливо, щоб футболісти перебували у позитивних психологічних кондиціях. Гра відбудеться на без перебільшення легендарному марсельському стадіоні “Велодром”. Вболівальники “Марселя” здатні організувати “теплу” зустріч гостям, у цьому випадку - “гірникам”. Очевидно, що трибуни несамовито підтримуватимуть своїх гравців і стануть так званим “12-м гравцем” матчу. Недооцінювати цей факт - створити собі додаткові проблеми.

Оранж Велодром
Оранж Велодром
Щоб впоратися з цим, гравцям необхідно продемонструвати психологічну стійкість. Сподіватимемося, що досвідчені футболісти зможуть налаштувати партнерів по команді. Той таки Степаненко, Матвієнко і Зубков повинні повести команду за собою. На правду, молодь “гірників” теж уже відчували на собі тиск гостьової арени. Стадіони “Порту”, “Барселони”, “Реала” минулих сезонів - це якраз те, що треба, щоб коліна не тремтіли сьогодні. До тиску трибун готовий і тренер “гірників” Маріно Пушич.

“Завжди важко грати виїзний матч тут, у Марселі, - я такий досвід мав із “Фейєноордом” два роки тому у півфіналі Ліги конференцій УЄФА. Знаю, як може бути голосно на цьому стадіоні з великою кількістю вболівальників, але це теж дуже приємно, бо ти граєш такі поєдинки в цій атмосфері, з цим тиском і всім, що стосується таких матчів, тому ми з нетерпінням чекаємо на гру і будемо готові до неї”, - пояснив коуч на передматчевій пресконференції.

Організаційні моменти гри: зосередитися на захисті 

Найслабшою ланкою гри “Шахтаря” у Гамбурзі був саме захист. Попереду небезпечні моменти виникали, на жаль, не рідше ніж позаду. Можливо, Пушич випустить в основному складі команди одразу двох грузинів. Ліворуч у захисті минулого тижня грав Азаров, а праворуч - Конопля. Саме у зоні відповідальності останнього марсельці організовували більшість своїх атак. Саме там Обамеянг накрутив двох наших гравців перед другим голом французів. Через це коуч “Шахтаря” може зробити ставку на Гіоргі Гочолейшвілі. Пушич і сам натякнув на можливі зміни у складі, порівняно з минулим поєдинком.

“Що стосується змін, то футбол змінюється щодня, і все можливо. У нашому складі також є багато можливостей для змін. Але буває і так, що тренер також може змінитися, тому є ймовірність, що вони змінять стиль гри. Все зводиться до адаптації в потрібний момент, і я вважаю, що ми здатні адаптуватися до будь-якої ситуації”, - заінтригував тренер “Шахтаря”.
Ще один нюанс гри полягає у тому, що у минулому поєдинку вінгери не завжди встигали підстраховувати флангових захисників. Зубков й Егінальдо повинні частіше опускатися нижче, щоб відбирати м’яч внаслідок колективного пресингу. Без цього стримати Обамеянга буде складно. 

Важливо, щоб центральні захисники “Шахтаря” діяли злагоджено і не дозволяли опонентам забігати собі за спину. Якщо коротко, то моменти з виходом форвардів “Марселя” віч-на-віч з Дмитром Різником можуть суттєво ускладнити гру. В одному з епізодів голкіпер може не встигнути вчасно прибрати руки й “привезти” щонайменше пенальті…

Індивідуальна майстерність попереду

Водночас біля чужих воріт “Шахтар” здатний створювати небезпечні моменти. Єдина проблема - відсутність реалізації. “Гірники” мали достатньо нагод забити, але чогось не вистачало. Перш за все, мова про впевненість у власних силах. Олександр Зубков, наприклад, інколи діє як занадто командний гравець. У ситуації, де можна і навіть потрібно наважитися на удар, він починає шукати пасом партнерів. 

Це стосується й Сікана, й Судакова. У поєдинку з потужним супротивником варто намагатися витиснути максимум з кожного епізоду. Неписане футбольне правило цьому доказ: більше ударів - більше голів.   
Важливим ключем для успіху може також стати якість “гірників” обігрувати суперників “один в один”. У цьому аспекті “Шахтарю” мали б допомогти Егіналдо й Невертон. Не секрет, що техніка роботи з м’ячем у бразильців на іншому рівні. “Велодром” - це прекрасний стадіон, що продемонструвати це. 

Підсумовуючи, зауважимо, що “Шахтар” здатен перемогти “Марсель”, якщо буде надійним в обороні й по-спортивному нахабним в атаці. Сподіватимемося, що футбольна фортуна також сьогодні буде на боці українців. Не лише футбольна, і не лише сьогодні. Маріно Пушич переконаний, що його команда готова до гри й здатна впоратися з випробуванням.
“Ми готові відповісти на багато моментів, і я сподіваюся, що ми це покажемо. Як завжди говорю своїй команді: ми приїхали змагатися з іншою командою. Це друга гра, ми приїхали грати у футбол, нам подобається атмосфера, мені подобається ця напруга, так що ми з нетерпінням чекаємо на цей матч”, - підсумував тренер “гірників”.