Підсумки фестивалю документального кіно в Ризі на тлі «Оскара»
Перший – воєнний! – український «Оскар», отриманий за фільм «20 днів у Маріуполі», окремо показав силу та вагомість документального кіно. Це не просто репортажі, телесюжети, якось збиті у те, що на TV часто називають «відеофільмами». Це справжній витвір мистецтва, сила сприйняття якого посилюється від того, що глядач розуміє – це насправді!

Тому тепер, після оголошення таких результатів у Лос-Анджелесі, Міжнародний фестиваль документального кіно «Artdocfest» у Ризі, який завершився кількома днями раніше, набув більшої вагомості. Тим більше, що тут є й інший прямий зв’язок. Президент «Artdocfest» Віталій Манський – член оскарівського журі.

ЖОВТО-СИНІЙ «ARTDOCFEST» – ВЗАГАЛІ І В КОНКУРСНІЙ ПРОГРАМІ

Уродженець Львова Манський у своєму акаунті вже привітав Україну з таким важким в усіх сенсах «Оскаром». А також додав цікавинки, що дозволяє зазирнути за лаштунки процесу: «Якби я на Оскарі робив ставки, то мої передбачення дорівнювали б 90%. Але голосуючи за своїм смаком та переконаннями, вийшло 8 збігів із 23 номінацій. І це тішить».  Звісно, цікаво було б дізнатися, як голосував Манський в номінації «Найкращий документальний фільм», в якій перемогла стрічка про Маріуполь. Але він все одно не має права про це говорити…

Манський і Ліщинська
Манський і Ліщинська
Отже, повертаємось до латвійської столиці. Минулий тиждень проходив у ній під знаком «Artdocfest». Цей знак – чотири пальці руки, підняті вгору. Що показує – нинішній кінофорум став четвертим, який відбувається в новому форматі, поза межами Росії, країни-агресора, котра дичавіє шаленими темпами.

Вся символіка «Artdocfest», якої в Ризі в наявності багато, витримана в жовто-синіх кольорах. І в програмі – дуже багато фільмів українського виробництва або ж про Україну, загалом більше двадцяти. Минулого разу ми говорили про спеціальну програму «Україна понад усе!», яка складалася з семи картин. Сьогодні ж розглянемо українське кіно основної конкурсної програми «Artdocfest Open». Це 5+1 стрічка.


ДИВИМОСЬ «ЗВІДКИ КУДИ» У «ДЗЕРКАЛІ ЗАДНЬОГО ОГЛЯДУ»

І відразу ж зазначимо, що Гран-прі отримала картина «Звідки куди» польсько-французько-українського виробництва. Це справді дуже сильна робота, яка вже мала екран на Каннському фестивалі, а також брала призи на кількох кінофестивалях, включаючи Одеський. Її автор – Мачек Хамела.

Мачек Хамела
Мачек Хамела
Він народився у Варшаві, проте в середині 1990-х сім'я емігрувала до США. Закінчивши школу, хлопець сім років мешкав у Франції, навчався у Сорбонні та міжнародній кіношколі в Парижі. І повернувся до Польщі, замкнувши перше коло життєвого шляху. А друге почалося з участі Мачека в Євромайдані, після чого Україна стала частиною його душі. А коли у 2022 році почалася Велика війна, він купив старий вен і поїхав в Україну допомагати евакуювати мирних мешканців, переважно жінок і дітей, до Польщі.

Не відразу, але встановив Мачек камеру на «дзеркало заднього огляду» (ці три слова складають другу назву картини, теж вдалу, альтернативну першій - польсько-українській «Skąd dokąd / Звідки куди»). Вийшло приблизно 500 годин запису розповідей евакуйованих, їх розмов між собою та іноді – з самим Мачеком. За словами Хамели, людей не доводилося розпитувати. Їм самим хотілося виговоритися, зняти із себе ношу пережитого – окупація з жорстокою поведінкою загарбників, обстріли, бомбування.

І сталося дивовижне перетворення звичного жанру роуд-муві в документальну воєнну сповідь. Мінімалістську за формою та глибоку за змістом і емоціями… На початку стрічки вистачає і справжнього трилера. Це перший етап повномасштабного вторгнення, коли в багатьох місцях ще не було чіткої лінії фронту. Ось Мачек телефоном радиться, куди та як їхати за людьми – в глухі села «в глибинці». Йому ж кажуть: «Будь обережним, не звертай на таку-то трасу, там уже бачили російський блокпост». І тоді стає зрозуміло, що в цьому «тумані війни» за кожним рогом, за будь-якою лісосмугою можуть виявитися окупанти. А за їх викривленим світосприйняттям польський волонтер – це натовський шпигун. Після таких маршрутів Хамела казав собі: «Яке щастя, що ми залишились живими».

ТРАГЕДІЯ МАРІУПОЛЯ + РОДИННА ІСТОРІЯ + ТЕМА ІДЕНТИЧНОСТІ

Друга стрічка, про яку хотілося б розповісти, це «Трохи чужа» Світлани Ліщинської. Вона родом з Маріуполя, з часом поїхала в Київ, як казали в ті часи, «завойовувати столицю». І далі – слово авторці:

«Задум цього фільму з’явився в мене після 2014 року, коли росіяни захоплювали Крим. Питання мови тоді дуже сильно експлуатували, лякали людей в Криму. І я сама, будучи зі зросійщеного регіону, добре бачила та чудово розуміла, як це питання тригерить наше суспільство. І відчула, як важливо для мене зробити фільм про тих, хто говорить російською мовою і чиї рідні місця можуть бути наступними після Криму. Це дуже важливо – зрозуміти, що там за демони в голові людей, які ухиляються від української мови. І чи можна якось деактивувати тих демонів?».

Ліщинська взяла за об’єкт дослідження власну родину – і вийшла історія про чотири покоління жінок: мама режисерки, вона сама, її дочка та онука. Мама згадує, що їхня родина загалом-то – з козацького роду. Але так уже вийшло, що нині розмовляють російською. Складніше спілкуватися з донькою – у цьому випадку накладається давня образа через те, що Світлана, поїхавши у велике місто, пробиватися у творчій роботі, на якийсь час залишила доньку з бабусею. Може тому та особливо уперто чіпляється за російську мову та не хоче приділяти увагу українській, яка для неї «трохи чужа».

Але тут починається Велика війна. Агресія Росії, в яку донька авторки не могла повірити, – сталася! Рідний Маріуполь, який вони всі так любили, вщент розбомблений. Донька з онукою евакуюються до Англії. Авторка розмовляє з нею телефоном і… часто, як і раніше, не може порозумітися. Потім багато говорить вживу з мамою. І рефлексує з приводу ідентичності, своєї та всієї родини. А також розмірковує над тим, як важко та як важливо позбуватися залишків радянщини в нас.

Ближче до фіналу ми бачимо маленьку, але перемогу, внутрішньосімейну. Це коли дочка в далекій Англії ставить дворічній онуці україномовні пісеньки та мультики. Отже майбутнє в цій родині – у поверненні до української мови.

Перед Ригою картина «Трохи чужа» була показана на 74-му Берлінському кінофестивалі (в програмі Panorama Dokumente). Цікаво було дізнатися, як сприйняли стрічку там. Знову – слово авторці:

«На Берлінале фільм прийняли дуже добре. Мене це навіть здивувало. Здавалося б, історія локальна – взаємовідносини української та російської мов. Я не думала, що фільм так зацікавить західних глядачів. Частково це пов’язано з Маріуполем, що є болючим для всіх. Але картина “20 днів у Маріуполі” цю тему закрила… Отже справа радше в іншому. Мені казали, і не одна людина, з різних куточків: “Це картина про мене!”. Гадаю, так через родинні перипетії, показані у фільмі. Стосунки різних поколінь – універсальна тема: “Як ви це знали? Як ви показали все те саме, що в мене у родині відбувається”. І для мене це також дуже цінно – що ми зробили український фільм, який відгукується у людей по всьому світу».

Від себе можу додати, підтвердити: ці три теми, щільно переплітаючись, стискають серце та захоплюють мозок. Біль Маріуполя. Непросте порозуміння різних поколінь. Та боротьба за українську ідентичність.



«ФОТО НА ПАМ’ЯТЬ» В «ТУМАНІ» РОЗБОМБЛЕНОГО СВІТУ

Цікава та тонка робота – «Фото на пам’ять» Ольги Черних. Її родина з Донецька (і тут є Маріуполь, в дитинстві дівчинку возили на море). Мама – патологоанатом. Батько – художник. Може тому дівчинка, майбутня авторка фільму, і малюнки з патологоанатомічних книжок (масштабовані зрізи) сприймала як витвори абстрактного мистецтва. Після 2014 року сім’я переїхали до Києва. А їхня старенька бабуся залишилася в Донецьку. Вони і після того регулярно спілкуються телефоном, через лінію фронту… Так, зі старих кіноплівок, давніх фотографій та сучасних кадрів, світлин і стрімів складається мозаїчна картина буття родини (та країни) – в умовах війни.

Ольга Чорних
Ольга Чорних
По суті екзистенційне «Фото на пам’ять» разом із полемічно, світоглядно загостреною «Трохи чужою» складають своєрідну кінодилогію. Вони доповнюють одна одну, по різному розкриваючи тему.

Приблизно те ж можна сказати і про короткометражку «Туман» Дмитра Шовкопляса. Цю 15-хвилинну стрічку теж можна було б показувати в одному кіносеансі зі «Звідки куди». В «Тумані» теж багато дороги, тривожні звуки російських атак, розбиті будинки та траси. Але це не роуд-муві, тут нема розуміння «звідки» та «куди». Стрічка показує перші години, перші дні великої війни. Її прихід в життя. І це багато в чому саме те, що експерти називають «туман війни». Життєвий туман війни, яка прийшла до нас. Точніше – з якою вдерлися.

А з радіохвиль голоси – з усіх усюд – України. Вони розповідають, хто спокійно, хто більш емоційно, що де відбувається. І тим зшивають країну, яку ворог у перші ж дні намагався розбити на окремі шматки.

Мінімалістський, як і «Звідки куди», «Туман» дає сильний психологічний аудіовізуальний образ України перших годин війни. Коли старого життя вже нема, а нове треба збирати докупи.


«ПОЗИЦІЯ» ЖИТТЄВА ТА ВОЄННА: ДВА ДНІ ВІЙНИ У «СІРІЙ ЗОНІ»

П’ятий з українських фільмів основної програми «Artdocfest» – 27-хвилинна короткометражка «Позиція». Автор – боєць батальйону територіальної оборони Юрій Пупирін – у мирному житті режисер. І от група з 11 осіб, до якої входить і він, вирушає із завданням у «сіру зону», що знаходиться за кількасот метрів від позицій противника (район Гуляйполя). Їхня ціль – спостерігати за ворогом, коригувати вогонь артилерії, а у разі ворожого наступу – першими дати бій.


Отже два дні у «сірій зоні», в окопах. Шуміти не можна, всі говорять пошепки. Постійні вибухи, свист снарядів, що пролітають. Смерть проноситься поряд. Вік бійців – 30-40 років. Хоч вони і у формі, і зі зброєю, та по виправці видно, що не професійні військові, донедавна – цивільні.

«Не так я уявляв собі війну, – каже Юрієві один боєць. – Багато фільмів дивився, але все одно не уявляв. Це дуже страшно. Поки не опинишся – не зрозумієш… Але москалів прогнати треба». «Страшно та брудно, – додає другий. – Війна… Збожеволіли – чужу землю захоплювати. Це нормальні люди?!». «Я одразу пішов воювати, вже 26 лютого був у військкоматі, – розповідає третій. – Доньці три з половиною роки. Мені тут спокійніше, ніж із донькою по бомбосховищах сидіти...».

Одного вечора на позицію обрушується дощ. Вода – стіною, залила окопи, земля перетворюється на місиво. Але це – легше, ніж вогнева стіна. Ворожі атаки прийшлися на іншу дільницю. А цій групі пощастило – завдання виконали, ніхто не загинув. На околиці лісу чекають дві машини. Обидві загрузли у розмитій після дощу землі. І ось уже бійці штовхають їх дорогою, самі по коліно в багнюці. Все мовчки, без слів.

З фінальних титрів ми дізнаємося, що буквально за кілька днів цю позицію в «сірій зоні» розбомбили. Останнє речення з фільму: «На травень 2023-го всі учасники зйомки живі». Помагай, Господи, щоб так і далі!

Скупий і правдивий, героїчний негероїчний фільм з такою багатозначною назвою – «Позиція».

БІЛОРУСЬ, РОСІЯ: ВБИВСТВО ІНДИВІДУАЛЬНЕ ТА КОЛЕКТИВНЕ

Щодо фільму, який на початку був позначений, як «+1» то це шведсько-українсько-норвезька стрічка «Батьківщина». Вона не про Україну, а про Білорусь. Режисери – Олександр Міхалкович і Анна Бадзяка. Головні герої – білоруска Світлана, сина якої, Микиту, кілька років тому призвали до білоруської армії. Там він був знайдений закатованим та повішеним «дідами». Світлана хоче знайти винуватців, але в звірячій країні, вибудованій Лукашенком, це неможливо.


Далі автори напряму пов’язують те звірство із нелюдською жорстокістю лукашенківських силовиків, які придушували революцію 2020 року. І це справедливе узагальнення.


Тут же, на додачу, треба згадати ще кілька фільмів з «Artdocfest Open», без української участі та не про Україну, але важливих для нас. Бо вони – про країну-агресора. Перший – «Справа Дмитрієва» голландки Джессіки Гортер. Режисерка почала знімати його ще до арешту видатного карельського історика, правозахисника Юрія Дмитрієва. В Україні добре знають цю людину. Він – один із тих, хто відкрив урочище Сандармох, де були розстріляні тисячі жертв сталінських репресій, в тому числі – видатні діячі української культури. Цю генерацію так і назвали – «розстріляне відродження».

Після того Дмитрієв став особистим ворогом російської гебістської влади. Через що проти нього була сфабрикована одна справа. А після виправдання фігуранта – друга, ще більш брудна. Дмитрієву, немолодій і не дуже здоровій людині, присудили 15 років ув’язнення. Оскільки щось чесне та правильне в Росії не може бути на волі.

Але при всій повазі до сміливого та стійкого правозахисника, фільм про нього, про його справу дає тільки один приклад, одну грань кремлівської злочинної влади. А от стрічка естонки Маріанни Каат «Останній релікт» – це щось неймовірне за рівнем узагальнення щодо цієї сусідньої країни, яка збожеволіла.


ЕРЕФІЯ ЯК СТРАШНИЙ «ОСТАННІЙ РЕЛІКТ» ЕПОХИ

Українські шанувальники документального кіно добре знають Каат по стрічці «Копанка №8» (2010). Страшна, довоєнна ще картина про дитячу працю, яку за часів Януковича гальмували в прокаті та на фестивальних показах.

Маріанна Каат
Маріанна Каат
Отже ми вже тоді дізнались, як естонська режисерка вміє поєднувати психологізм із публіцистичністю. Та от якось після початку гібридної війни і до повномасштабної Маріанні запропонували зняти стрічку про російську опозицію в Єкатеринбурзі. А це місто, в якому багато чого намішано. Єльцин-Центр, котрий розповідає (точніше, розповідав) про лібералізм, та поруч – монастирі царебожників, ультраконсервативних сектантів, що боготворять останнього російського царя Миколу II…

Каат працювала над стрічкою довго, з перервами, орієнтовно – у період десь із 2016 по 2019 рік. А потім ще монтаж, вибудовування власне фільму. Матеріалу дуже багато, але ж треба відчути, які акценти мають стати головними. І от все зійшлося! «Останній релікт» – потужна картина, гротескний політичний блокбастер, який захоплює, не відпускає. І глядач не помічає, як промайнули 105 хвилин, відведені на нього. Це детальний, в чомусь метафоричний, а в чомусь буквальний діагноз стану країни, яка от-от розпочне війну.

Каат занурює нас у це: дивіться, вдивляйтеся у вир, в якому формується монстр. Це пекельний бульйон, в котрому все перемішано: кадети, бали, красуні, пікети, арешти опозиції, в'язниці і – церкви, хресні ходи, банери, портрети царської родини, Єльцин-центр, безхатьки-резонери напідпитку, військові паради, репетиції парадів, знову паради. І кожну секунду поряд силовики, силовики, силовики. Вони всюди – як метастази, як гній – вразили організм повністю, вони керують країною.


Монстр визріває, піднімається з глибин виру, все ближче до поверхні – страшний удар, і ось уже його пащу видно у всьому світі, на іклах бовтаються шматки російської «домашньої опозиції». Далі монстр розпочне велику війну. Цього у фільмі немає. Тільки титрами наприкінці мовлено, що сталося з героями-опозиціонерами – після 24 лютого. І вже на обговоренні фільму Каат підтвердила сумну новину, що одного з героїв її стрічки, який встиг виїхати в Грузію, російські спецслужби зуміли виманити поближче до кордону та вивезти в Мордор…

Повторюся, сильна робота. Тому справедливим виглядає те, що за неї Маріанна Каат отримала одну з двох головних нагород «Artdocfest-2024» – приз за кращу режисуру.