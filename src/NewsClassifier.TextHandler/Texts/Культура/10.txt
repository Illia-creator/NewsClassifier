Україна взяла участь у Міжнародній туристичній виставці ITB Berlin 2024 з вірою у привабливість нашої держави як туристичного напрямку
Комусь участь держави, в якій точиться кровопролитна війна, в туристичній виставці – справжньому святі мрій і обіцянок райського відпочинку – може здатися цинічною.

Але це хибне уявлення.

Так, наразі Україна не може повноцінно приймати зарубіжних гостей і надавати відповідні послуги. Причин кілька: насамперед, це неможливість забезпечити їх безпеку, але також і відсутність повноцінної логістики (як-от повітряного сполучення), руйнування окремих об’єктів інфраструктури, зокрема готелів і пам’яток, не кажучи вже про тимчасову окупацію низки регіонів; фактична (і виправдана в такий час) відсутність фінансування галузі, дефіцит кадрів тощо.

Але ми всі віримо, що війна закінчиться – не завтра, але й не через довгі роки, – і тоді Україна відкриє свої теплі та щирі обійми друзям з усього світу.

І починати представляти та рекламувати державу як неймовірно цікаву та різноманітну для туризму треба вже зараз.

«Ми наразі маємо використовувати всі майданчики, щоби нагадувати світові про те, що відбувається. Українці зараз захищають Європу від того, щоби тут не було війни.

Відбудовувати туризм в Україні нам потрібно буде спільно всім світом, як сьогодні весь світ допомагає нам боротися з цією агресією. Сьогодні нам треба підготувати для цього ґрунт», – зазначила в розмові з автором голова Державного агентства розвитку туризму України (ДАРТ) Мар’яна Олеськів.


УКРАЇНА ТУТ, І ВОНА ЧЕКАТИМЕ НА ВАС

Прогноз експертів глобальної тургалузі оптимістичний: ринок знову на шляху зростання, 2023 рік перевищив рекорди 2019-го, допандемічного року, говорилося на виставці. Це знайшло відображення й у складі та кількості учасників виставки.

ITB Berlin – найбільша профільна виставка-біржа, яка цього року проходить з 5 до 7 березня. Участь у ній взяли понад 5500 експонентів з більш як 170 країн і регіонів світу.

Консолідований стенд України – не надто великий, можна сказати «строгий». Дякуємо за нього керівництву виставки та партнерам, які взяли організаційно-фінансові питання на себе.

Оформлений він у простих геометричних формах, які нагадують народні орнаменти, відтворюють українські символи в піксельному вигляді; двопроменевий тризуб Святослава, тризуб, щит, якір, корона, козацька шапка, літера «ї» символізують культурний код, унікальну ідентичність серед різноманітності європейських націй.


На стенді представлені Державне агентство розвитку туризму, міста Київ, Чернівці, Харків, Запоріжжя, Ужгород, а також дві асоціації – Асоціація в’їзних туроператорів в Україні та Асоціація готелів і курортів України.

Слоган стенду – Ukraine is here – «Україна тут».

Минулого року Україна також була представлена на цій виставці під слоганом «Запрошуємо в Україну після нашої Перемоги». Тоді на «Стіні подяки» дуже багато відвідувачів залишали свої написи з побажаннями та висловлювали свою повагу до мужності українців. На нас дивилися із захопленням і… здивуванням: як після 2 років пандемії (навіть власне виставка не працювала), яку не витримало чимало потужних туроператорів світу, та ще й під час війни – можна думати про туризм?..


Цього разу, треба визнати, уваги менше. Гості стенду, партнери, політики, серед яких були й профільні міністри, говорили про конкретні речі, ставили ділові запитання.

Хоча деякі зворушливі моменти все ж були. Приміром, завітала дівчина зі стенду Ірану, поговорила з нашими, подивилась світлини з мобільних телефонів і розплакалась… Каже: «Мені так соромно, що іранські дрони вбивають українців, нам усім соромно, але ми геть нічого не можемо зробити».

А під час перегляду документального короткометражного фільму «Ми тут. Хоробрі серця українців», який був організований у рамках виставки, не зміг стримати сліз, здається, жоден із присутніх, а їх зібралось більше, ніж було стільців у приміщенні. Коли світло увімкнулось, скрізь були червоні очі та хлюпаючі носи.


Фільм, створений спеціально для показу на виставці спільно з британським маркетинговим агентством FINN Partners у рамках pro bono ініціативи по підтримці України, присвячений простим людям – історикам, екскурсоводам, керівникам і власникам туристичних фірм, які розвивали та популяризували український туризм, але змушені були стати справжніми героями, які боронять свою Батьківщину зі зброєю в руках або волонтерять. І мріють повернутися до улюбленої роботи. Після нашої Перемоги.


«Якщо хтось хоче думати, що в Україні на фронті воюють спеціально підготовлені люди, які роками опановували військову справу, то це не так. Це такі ж самі люди, як ми з вами», – зауважила після перегляду Олеськів.

«Україна тут, на найбільшій у світі туристичній виставці, та каже: ми тут, не забувайте про нас, ми воюємо за вашу свободу! І коли ви здобудете перемогу, світ захоче приїхати до вас», – сказала автору менеджерка FINN Partners Деббі Флінн. Фільм є частиною зусиль компанії, спрямованих на сприяння просуванню України як яскравого та культурно багатого туристичного напряму.


МІСЦЕ ЗУСТРІЧЕЙ І ПЛАНІВ

У перший же день виставки Державне агентство розвитку туризму України підписало тристоронній меморандум про співпрацю з Berlin Tourismus & Kongress GmbH а також управлінням туризму і промоцій Київської міської державної адміністрації. Документ передбачає, серед іншого, довгострокове партнерство між двома європейськими столицями – Києвом та Берліном (які лише минулого року встановили партнерські зв’язки) – задля відновлення туристичної галузі України.

За словами очільниці ДАРТ, підписаний меморандум фактично закріпив наміри німецької сторони щодо відновлення туристичної галузі нашої держави після завершення війни.

«VisitBerlin – якісна технологічна туристична платформа, що вивела столицю ФРН у найвищі чарти світового відвідування, і я вдячна компанії за ініціативу та бажання підтримати Україну. І перший крок – відкрити промо-офіс столиці Німеччини в Україні», – сказала Олеськів.

Начальниця управління туризму та промоцій КМДА Марина Радова своєю чергою зазначила, що попри воєнний стан та зачинені аеропорти сфера туризму продовжує наповнювати бюджет держави. «Тому залучення міжнародних партнерів є вкрай важливим під час відновлення та подальшого розвитку галузі в Києві та у країні в цілому, аби підготуватися зустрічати відвідувачів з усього світу після Перемоги», – сказала вона.

Тож чекаємо на появу в Києві представництва VisitBerlin.

До речі, лише кілька днів тому уповноважені німецькі органи зрештою дослухалися до давнього прохання української сторони та офіційно закріпили написання Kyjiw, хоча дехто ще продовжує вживати «російсько-радянське» Kiew.


СОЛІДАРНО-ВОЛОНТЕРСЬКИЙ ТУРИЗМ

Попри війну, в столиці та у 18 регіонах України минулого року спостерігалося зростання податкових надходжень від тургалузі у порівнянні з 2022-м, підрахували в ДАРТ. Зокрема, від Києва до бюджету за минулий рік надійшло 499 млн 291 тис. грн проти 415 млн 203 тис. грн у 2022 році. Втім, за рік до повномасштабного вторгнення у 2021 році сума податкових надходжень від Києва була значно більшою – 773 млн 902 тис. грн.

Про те, що після страшного, шокового 2022 року доходи від туризму, поки що внутрішнього, починають потроху зростати, сказав автору і заступник директора департаменту соціально-економічного розвитку та стратегічного планування Чернівецької міськради Ігор Житарюк. «Туризм живий, ми рухаємося вперед. Туризм – це додаткові кошти, які приходять у регіон. Податки, які осідають у наших регіонах, – це можливість допомагати, рухатися вперед», – пояснює він. У регіон наразі приїжджають в основному мами з дітьми, яких на місці намагаються по-хорошому здивувати.


На відміну від Буковини, яка сьогодні може більш-менш надати людям можливість відпочити від постійних повітряних тривог і вибухів, Харків і Запоріжжя – міста прифронтові. Міста незламні. Людей, які туди приїздять, назвати туристами важко.


«Це нетипові туристи: журналісти, дипломати, представники міжнародних фінансових організацій тощо. Нам важливо, щоби делегації, які приїжджають до нас, показували те, що відбувається, і що Харків існує», – зазначила заступниця керівника департаменту міжнародного співробітництва Харківської міської ради Юлія Згурська, яка вже багато років представляє рідне місто на берлінській виставці.


Триває життя і в Запоріжжі. Більшість території області, включно з азовським узбережжям, тимчасово окупована. Проте в місті залишилися жителі та вимушені переселенці. Для всіх них організовуються різноманітні заходи, працюють «незламні культурні хаби» та туристично-інформаційний центр у відновленій будівлі, в яку торік влучила російська ракета, розповіла заступниця глави департаменту культури та туризму Запорізької міськради Альона Власова. На виставці “Запоріжжя презентує”, серед іншого, проєкт «Плакати воєнного часу» – фото збірка плакатів, які самі представлені в місті просто неба.

Влучно описала наших сьогоднішніх закордонних відвідувачів Олена Фоміна, членкиня Асоціації в’їзних туроператорів в Україні. За її словами, це «солідарно-волонтерський туризм». І багато партнерів перекваліфікувалися в амбасадорів, які допомагають Україні, возять допомогу тощо. Отже готелі, принаймні в Києві, переповнені.


«Для нас надзвичайно важливо сьогодні бути в фокусі не лише як країна, в якій відбувається війна, але і як країна, яка має надзвичайно потужний туристичний потенціал. Для нас надзвичайно важливо, щоби люди після нашої Перемоги обрали нас, щоби вже зараз планували свої поїздки до України», – підкреслила Фоміна.

…Звісно, українські чиновники та туроператори їздили на міжнародні виставки й раніше, їм було що запропонувати туристу, навіть найвимогливішому. Втім, тоді, можливо, на нас дивилися як лише на одну з опцій, цікаву, але не «топ». Війна пригорнула величезну увагу до України – її культури, традицій, історії, географії. Отже насправді можна очікувати, що після завершення війни буде чимало людей, які захочуть на власні очі подивитися на нашу Батьківщину, спробувати зрозуміти, в чому полягає неймовірна сила духу українців.